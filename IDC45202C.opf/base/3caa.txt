[A:i-༡]གསལ་གསལ།རབ་བྱུང་དང་པོའི་ཆུ་གླང་ལོར་(༡༠༧༣)འཁོན་དཀོན་ཅོག་རྒྱལ་པོས་གཙང་དཔོན་པོའི་རི་ལ་སྒོ་རུམ་གཟིམ་སྤྱིལ་དཀར་པོ་བཏབ་ནས་བཟུང་དཔལ་ལྡན་ས་སྐྱ་ཞེས་པའི་གྲུབ་ རབ་བྱུང་དང་མཐའ་འདི་བྱུང་པ་རེད།ས་སྐྱ་ནི་ཕྱིས་བྱོན་གྱི་གྲུབ་མཐའ་མང་པོ་ཞིག་གི་རྩ་བ་ཡིན་ཏེ།
ཉ་དབོན་ནས་བརྒྱུད་པ་ལ་དོལ་བུ་པའི་ལུགས་དང། རེད་མདའ་བ་ནས་བརྒྱུད་པ་རྗེ་ཙོང་ཁ་པ་ཡབ་སྲས་ཀྱི་ལུགས། གཞན་ཡང་ངོར་པ་དང་ཚར་པའི་ལུགས་སོགས་ཚང་མ་ས་སྐྱའི་ཡན་ལག་དང་ཉིང་ལག་གི་ཚུལ་དུ་བྱུང་བ་ཤ་སྟག་ཡིན།དཔལ་ལྡན་ས་སྐྱའི་གདན་ས་ནི།
ཡང་སྲིད་ཀྱིས་བརྒྱུད་འཛིན་བྱེད་པ་མིན་པར། གདུང་རབས་ཀྱིས་བརྒྱུད་འཛིན་བྱེད་པ་རེད།
དེའི་ཕྱིར་རབ་བྱུང་བཅུ་དྲུག་པའི་ས་ཕག་ལོའི་བར་ལོ་བརྒྱད་བརྒྱ་བརྒྱད་ཅུ་གྱ་དྲུག་རིང་(༡༠༧༣ ནས་ ༡༩༥༩)མུ་མཐུད་དེ་

[A: i-༢]གནས་ཡོད་པས། གདུང་རབས་ཀྱི་ཡིག་ཆ་དེ་དག་ཏུ་དངོས་སམ་བརྒྱུད་པའི་སྒོ་ནས་བོད་ཀྱི་རིག་གནས་དང། ཆབ་སྲིད། ཆོས་ལུགས་བཅས་ཀྱི་ལོ་རྒྱུས་དང། ཡོན་རྒྱལ་རབས་ནས་གོ་མིན་ཏང་གི་བར་བོད་དང་མེས་རྒྱལ་ནང་ཁུལ་གྱི་འབྲེལ་བ་བཅས་གསལ་བར་འཁོད་ཡོད།
དེའི་ཕྱིར་གདུང་རབས་ཀྱི་ཡིག་ཆ་འདི་དག་ནི་དཔྱད་གཞིའི་ཡིག་ཆ་གལ་གནད་ཤིན་ཏུ་ཆེ་བ་ཤ་སྟག་ཡིན།ས་སྐྱའི་གདུང་རབས་རྒྱས་བསྡུས་སྣ་ཚོགས་ཡོད་ཀྱང།
གཙོ་བོ་ཨ་མེས་ཞབས་ཀྱི་《གདུང་རབས་ངོ་མཚར་བང་མཛོད》ནང་འཁོན་དཀོན་མཆོག་རྒྱལ་པོ་ནས་ཨ་མེས་བར་(༡༠༧༣ ནས་ ༡༦༥༡)བཀོད་པ་དང། ཀུན་དགའ་བློ་གྲོས་ཀྱི་《གདུང་རབས་རིན་ཆེན་འཛད་མེད་སྲིད་ཞིའི་ཡོན་ཏན་ལྷུན་གྲུབ》ནང་རྩེ་གདོང་གདུང་རབས་ནས་མཐུ་སྟོབས་དབང་ཕྱུག་གཞོན་ནུའི་བར(༡༦༥༡
ནས་ ༡༧༢༩)བཀོད།《གདུང་རབས་ངོ་མཚར་རིན་ཆེན་ཀུན་འཕེལ》འདིའི་རྩོམ་པ་པོ་ནི། ས་སྐྱ་ཀུན་དགའ་སྙིང་པོ་ལ་སྲས་བཞི་དང།
སྲན་མོ་གཉིས་ཡོད་པའི་ནང་གི་ཆེ་ཤོས་དྲག་ཤུལ་འཕྲིན་ལས་རིན་ཆེན་ཡིན་ལ། རབ་བྱུང་བཅོ་ལྔ་པའི་ལྕགས་མོ་ལུག(༡༨༧༡)ལ་འཁྲུངས།

[A: i-༣]རབ་བྱུང་བཅོ་ལྔ་པའི་ཤིན་ཡོས་ནས་རབ་བྱུང་བཅུ་དྲུག་པའི་ཆུ་སྤྲེལ་བར་ལོ་བཅོ་བརྒྱད(༡༩༡༥ ནས་ ༡༩༣༢)གདན་སར་བཞུགས། ས་སྐྱའི་ཁྲི་ཐོག་སོ་བཞི་པ་ཡིན། ཁོང་གིས་བརྩམས་པའི་གདུང་རབས་འདི་ནི་ཀུན་དགའ་བློ་གྲོས་ཀྱི་《གདུང་རབས་ཡོན་ཏན་ལྷུན་གྲུབ》ཀྱི་ཞལ་སྐོང་དུ་བརྩམས་པ་ཞིག་ཡིན་ལ།
འདིའི་ནང་དུས་མཆོད་བླ་བྲང་གི་གདུང་རབས་ཀུན་དགའ་བློ་གྲོས་ནས། ངག་དབང་རྡོ་རྗེ་རིན་ཆེན་བར་གདུང་རབས་བརྒྱད་དང།
ཕུན་ཚོགས་ཕོ་བྲང་གི་གདུང་རབས། རྗེ་བཙུན་མ་རྟ་མགྲིན་དབང་མོ་ནས་འཇམ་དཔལ་དངོས་གྲུབ་རྒྱ་མཚོའི་བར་ལྔ། སྒྲོལ་མ་ཕོ་བྲང་གི་གདུང་རབས་བཀྲ་ཤིས་རིན་ཆེན་ནས། དྲག་ཤུལ་འཕྲིན་ལས་རིན་ཆེན་བར་བདུན་བཅས་ཁྱོན་སྡོམ་གདུང་རབས་ཉི་ཤུ་ཐམ་པའི་རྣམ་ཐར་འཁོད་ཡོད་ཅིང་།
༡༧༢༩ ལོ་ནས ༡༩༣༢ ལོའི་བར་གྱི་ས་སྐྱའི་ལོ་རྒྱུས་གསལ་བར་འཁོད་ཡོད། གདུང་རབས་འདིའི་མ་ཕྱི་ནི་པེ་ཅིན་མི་རིགས་རིག་གནས་ཕོ་བྲང་དུ་བཞུགས་པའི་དབུ་མེད་བྲིས་མ་འབྲུ་མ་དག་པ་མང་ཞིང་གོ་རིམ་ཡང་ལེགས་པོ་རང་མེད་པ་ཐོག་མའི་ཟིན་བྲིས་ལྟ་བུ་ཞིག་འདུག
ཁོ་བོས་ཅི་ནུས་ཀྱིས་ལེགས་བཅོས་བྱས་ཡོད་ཀྱང་ད་དུང་མ་མཐོང་བ་དང།
མ་རྟོགས་པ་ངེས་པར་ཡོད་སྲིད་པས།

[A: i-༤]མཁྱེན་སྤྱན་ཡངས་པ་རྣམས་ཀྱིས་དག་བཅོས་མཛད་པར་ཞུ།སྒྲིག་པ་པོ་མི་ཉག་མགོན་པོས། ༡༩༨༨ ལོའི་ཟླ ༡ ཚེས ༢༧ ལ།།

[A:toc-༡]དཀར་ཆགདང་པོ། མཆོད་པར་བརྗོད་ཅིང་བརྩམ་པར་དམ་བཅའ་བ། (3)གཉིས་པ། ཚིགས་བཅད་ཀྱི་སྒོ་ནས་མདོར་བསྟན་པ། (6)གསུམ་པ། གདུང་རབས་རྒྱས་པར་བཤད་པ། (9) ༡ ཀུན་དགའ་བློ་གྲོས། (10) ༢ དབང་སྡུད་སྙིང་པོ།
(367) ༣ ཀུན་དགའ་ཕན་བདེ་རྒྱ་མཚོ། (515) ༤ པདྨ་བདུད་འདུལ་དབང་ཕྱུག (519) ༥ ཀུན་དགའ་རིན་ཆེན། (577) ༦ དངོས་གྲུབ་དཔལ་འབར། (591) ༧ ངག་དབང་ཀུན་དགའ་རྒྱལ་མཚན། (596) ༨
ངག་དབང་རྡོ་རྗེ་རིན་ཆེན། (606)ཕུན་ཚོགས་ཕོ་བྲང་གི་གདུང་རབས་བཤད་པ། (414) ༡ རྗེ་བཙུན་མ་རྟ་མགྲིན་དབང་མོ། (623) ༢ ངག་དབང་ཀུན་དགའ་བསོད་ནམས། (630) ༣ དཔལ་ལྡན་ཕྱོགས་ཀྱི་གླང་པོ། (641)

[A:toc-༢] ༤ དྲག་ཤུལ་ཡོན་ཏན་རྒྱ་མཚོ། (642) ༥ འཇམ་དཔལ་དངོས་གྲུབ་རྒྱ་མཚོ། (649)སྒྲོལ་མ་ཕོ་བྲང་གི་གདུང་རབས་བཤད་པ། ༡ བཀྲ་ཤིས་རིན་ཆེན། (652) ༢ ཀུན་དགའ་སྙིང་པོ། (698) ༣ གསང་བདག་དཔལ་ཆེན་འོད་པོ།
(778) ༤ ངག་དབང་ལྷུན་གྲུབ་རྒྱལ་མཚན། (808) ༥ འཇམ་དབྱངས་ཐུབ་བསྟན་བཟང་པོ། (813) ༦ ཀུན་དགའ་གྲགས་པ་བློ་གྲོས། (830) ༧ དྲག་ཤུལ་འཕྲིན་ལས་རིན་ཆེན། (834)བཞི་པ། སྐབས་སུ་བབ་པའི་དོན་བཤད་པ།
(855)ལྔ་པ། འཇུག་བསྔོ་བའི་ཚིགས་བཅད་དང་མཛད་བྱང་། (859)

༄༅། །དཔལ་སྐྱ་པའི་གདུང་རབས་རིན་པོ་ཆེ་བྱོན་ཚུལ་འཇམ་མགོན་ཨ་མེས་ཞབས་ཀྱིས་མཛད་པ་དང། ས་ཆེན་བླ་མ་རྡོ་རྗེ་འཆང་ཀུན་དགའ་བློ་གྲོས་ཀྱིས་མཛད་པ་བཅས་ཀྱི་ཞལ་སྐོང་ཕྱིས་བྱོན་གདུང་རབས་རྣམས་ཀྱི་རྣམ་ཐར་མཛད་ཚུལ་ངོ་མཚར་རིན་ཆེན་ཀུན་འཕེལ་སྲིད་ཞིའི་དཔལ་འབྱོར་ལྷུན་གྲུབ་ཅེས་བྱ་བ་བཞུགས་སོ།།

ཤོག་སྟོང་།

ཐོག་མར། །མཆོད་པར་བརྗོད་ཅིང་བརྩམ་པར་དམ་བཅའ་བ། །ཨོཾ་སྭ་སྟི། ། རྒྱལ་ཀུན་མཁྱེན་བརྩེ་ནུས་པའི་རྣམ་རོལ་པ། །རྡོ་རྗེ་རྣོན་པོ་འཕགས་མཆོག་འཇིག་རྟེན་དབང༌། །མཐུ་སྟོབས་དབང་ཕྱུག་དཔལ་ལྡན་རྡོ་རྗེ་འཛིན།
།སྒོ་གསུམ་མི་ཕྱེད་དྭང་བས་ཕྱག་བགྱིའོ། །ཞེས་མཆོད་ཚིག་གི་མེ་ཏོག་འཐོར་བ་སྔོན་དུ་སོང་ནས། འདིར་དཔལ་ལྡན་ས་སྐྱའི་གདུང་རབས་བྱོན་ཚུལ་ངོ་མཚར་རིན་པོ་ཆེའི་བང་མཛོད་ཅེས་བྱ་བ།
སྔགས་འཆང་བླ་མ་ཐམས་ཅད་མཁྱེན་པ་འཇམ་མགོན་ཨ་མེས་ཞབས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མཛད་པ། ངོར་ཆེན་མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་མཛད་པའི་དཔལ་ས་སྐྱའི་གདུང་རབས་ཚིགས་བཅད་མ་ཡ་རབས་ཁ་རྒྱན་དང་རྩ་འགྲེལ་གྱི་ཚུལ་དུ་མཛད་པ་ལ།
སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་རྣམ་ཐར་ཡན་གྱི། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་གསུང་རབ་དགོངས་འགྲེལ་རྫོགས་ནས།
དེ་རྗེས་

ཁ་སྐོང་ཕྱིས་བྱོན་རྩེ་གདོང་བླ་བྲང་པའི་གདུང་རབས་བྱུང་ཚུལ་དང་། དཔའ་ལྡན་ས་སྐྱ་ཉིད་དུ་གདུང་རབས་རྒྱུན་མ་ཆད་པར་བྱོན་ཚུལ་གཉིས་སྔགས་འཆང་བླ་མ་དེ་ཉིད་ཀྱིས་མཛད་པའི་ཚིགས་བཅད་དང༌། གཞུང་རྩ་འགྲེལ་གྱི་ཚུལ་དུ་བཀོད་པར་མཛད་དེ།
རྩེ་གདོང་པའི་གདུང་རབས་འཇིག་རྟེན་རྒྱ་ཧོར་གདུང་སྲས་དང་བཅས་པ་ཡན་དང༌། ས་སྐྱའི་གདུང་རབས་སྔགས་འཆང་བླ་མ་རང་ཉིད་ཀྱི་རྣམ་ཐར་མདོར་བསྡུས་བཅས་བཀོད་པར་མཛད།
དེ་རྗེས་དཔལ་ས་སྐྱའི་གདུང་རབས་རིན་པོ་ཆེ་བྱོན་ཚུལ་ཞལ་སྐོང་ངོ་མཚར་རིན་ཆེན་འཛད་མེད་སྲིད་ཞིའི་དཔལ་འབྱོར་ལྷུན་གྲུབ་ཅེས་བྱ་བ། སྔགས་འཆང་བླ་མ་ཡབ་སྲས་རྣམས་ཀྱི་རྣམ་ཐར་དང་བསྟན་པ་སྐྱོང་བ་ལ་བསམ་བཞིན་དུ་སྐུ་སྐྱེ་བ་བཞེས་པ།
སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ཞེས་མཚན་སྙན་རི་བོའི་ཁོང་སེང་དུ་རྒྱུ་བ་འདི་ཉིད་ཀྱིས་མཛད་པ།
ས་སྐྱ་བསྐོར་དཔོན་མ་ཎི་བར་གནང་བའི་གདུང་རབས་ཚིགས་བཅད་འགྲོ་དོན་བཟང་པོ་དང༌། རྩ་འགྲེལ་གྱི་ཚུལ་དུ་མཛད་དེ་གོང་འཕྲོས་རྩེ་གདོང་བླ་བྲང་གི་གདུང་རབས་ཡོངས་རྫོགས་དང༌།
དཔལ་ལྡན་ས་སྐྱ་ཉིད་དུ་གདུང་རབས་རྒྱུན་མ་ཆད་པ་བྱོན་ཚུལ་ནང་ནས། འཇམ་མགོན་ཨ་མེས་ཞབས་ཡབ་སྲས་ཁུ་དབོན་བཅས་ཀྱི་རྣམ་ཐར་རྒྱས་པ། ཡབ་རྗེ་བསོད་ནམས་རིན་ཆེན་གང་གི་རིགས་སྲས་གཅུང་པོ་མཐུ་སྟོབས་དབང་ཕྱུག
འཇམ་མགོན་གང་གི་དགུང་གྲངས་གསུམ་པ་ཡན་གྱི་རྣམ་ཐར་བཅས་རྒྱས་པར་འཁོད་ཀྱང་དེ་མན་མཛད་

གྲུབ་པ་ཞིག་མ་བྱུང་ངམ་སྙམ་པ། གང་ལྟར་ཡང་གོང་དེ་མན་ཆད་ཀྱི་དཔལ་ལྡན་ས་སྐྱའི་གདུང་རབས་བྱོན་ཟིན་པ་དང༌། ད་ལྟར་འབྱོན་བཞིན་པ། མ་འོངས་པ་ན་རྒྱུན་མི་འཆད་པར་འབྱོན་འགྱུར་གྱི་ཚུལ་ཅུང་ཟད་བཤད་པ་ལ།

གཉིས་པ། ཚིགས་བཅད་ཀྱི་སྒོ་ནས་ནང་དོན་མདོར་བསྟན་པ།དངོས་དང་གདན་རབས་བཤད་པ་གཉིས་ཀྱི་དང་པོ་ལ་ཡང༌། ཚིགས་བཅད་ཀྱི་སྒོ་ནས་མདོར་བསྟན་པ་དང༌། དེའི་དོན་རྒྱས་པར་བཤད་པ་གཉིས་ལས། དང་པོ་ནི། ས་ཆེན་རྡོ་རྗེ་འཆང་དངོས་བསྟན་པའི་བདག
།འཇམ་མགོན་ཀུན་དགའ་བློ་གྲོས་སངས་རྒྱས་ཀྱི། །བསྟན་པའི་རྒྱལ་མཚན་འཛིན་མཛད་གང་དེ་ཡི། །བདེ་སྟོང་ཡེ་ཤེས་འགྲུབ་རྟེན་ཕྱག་རྒྱ་རུ། །རུ་ཐོག་རྒྱལ་པོའི་སྲས་མོ་མཆེད་གཉིས་ལས།
།སྐལ་བཟང་བདེ་སྐྱིད་བུ་ཁྲིད་ཞེས་བྱའི་སྲས། །གཅེན་པོ་འགྲོ་མགོན་དབང་སྡུད་སྙིང་པོ་དང༌། །གཅུང་པོ་ཨེ་ཝཾ་བཟང་པོ་རྣམ་གཉིས་བྱོན། །དབང་སྙིང་བཙུན་མོ་རྟ་ནག་རང་བྱོན་མ།
།མཆེད་ལས་པདྨ་བདུད་འདུལ་ཀུན་རིན་དང༌། །དངོས་གྲུབ་དཔལ་འབར་མཚན་དང་ཀུན་རྒྱན་ཏེ། །གདུང་རྒྱུད་བཞི་དང་སྲས་མོ་མང་དུ་བྱོན། །དང་པོ་ཟུང་གི་ལྕམ་མོར་སྙིང་རི་བ། །པདྨ་བུ་ཁྲིད་སྲས་ནི་རྡོ་རྗེ་རིན།
།དེ་ཙམ་ཞིག་ནས་མི་སྲུན་འགའ་ཞིག་གིས། །འབྱེད་པའི་འཕྲུལ་ལས་སྐུ་མཆེད་ཐུགས་མ་སྙོམས། །ཐ་དད་གྱུར་ལས་ཡབ་རྗེ་པད་འདུལ་གྱིས། །ཞབས་རྟེན་ལྷ་ཁང་རྟེན་བཅས་གསར་བསྐྲུན་གྱིས།
།དེར་བཞུགས་མཛད་ནས་ཆོས་

སྲིད་སྐྱོང་བ་ལས། །ཞབས་ལྷའི་གདུང་ངམ་ཕྱིས་བཞུགས་གནས་མིང་ལས། །སྒྲོལ་མ་ཕོ་བྲང་ཞེས་བྱའི་གདུང་བརྒྱུད་དང༌། གཅུང་པོ་ཀུན་རིག་ཞབས་ཀྱིས་བརྡལ་ཆུའི་ནུབ། །ཕུན་ཚོགས་ཕོ་བྲང་ཞེས་བྱ་གསར་བསྐྲུན་གྱི།
།དེར་བཞུགས་དེ་ཡི་གདུང་རྒྱུད་ཞེས་བྱ་བྱུང༌། །དེ་ལྟར་གཉིས་ལས་ཕུན་ཕོའི་གདུང་རྒྱུད་ནི། །ཀུན་རིན་བཙུན་མོ་བསམ་བརླིང་ལྟེ་བ་མར། །ཁྲི་ཆེན་ཀུན་བསོད་ཕྱོགས་ཀྱི་གླང་པོ་གཉིས། །གདུང་གཉིས་རྗེ་བཙུན་གསུམ་བྱོན་ཀུན་བསོད་ཀྱི།
།བདག་མོ་སྙིང་རི་འཆི་མེད་ཚེ་སྒྲོལ་ལས། །ཁྲི་ཆེན་འཛམ་གླིང་དབང་གི་མཚན་ཅན་དང༌། །འཇམ་དཔལ་དངོས་གྲུབ་རྒྱ་མཚོ་ཞེས་གྲགས་པའི། །གདུང་གཉིས་རྗེ་བཙུན་མཆེད་བཅས་བྱུང་བ་ལས།
།འཛམ་དབང་བདག་མོ་ཐོན་སྲས་དབང་སྒྲོལ་ལས། །ད་ལྟའི་གདུང་རྒྱུད་ཟུང་དང་རྗེ་བཙུན་བཅས། །ད་ལྟ་འཚོ་ཞིང་བཞུགས་པ་འདི་དག་གོ །ཡབ་རྗེ་པདྨ་བདུད་འདུལ་དབང་ཕྱུག་གིས།
།ཁབ་བཞེས་བཙུན་མོ་བར་སྦུག་མཐོང་སྨོན་པ། །རྒྱལ་ཡུམ་ཞིང་སྐྱོང་དབང་མོ་ཞེས་བྱའི་སྲས། །ཨོ་རྒྱན་གཉིས་པ་བཀྲ་ཤིས་རིན་ཆེན་དང༌། །རྗེ་བཙུན་མཆེད་སོགས་བྱོན་པའི་ཐེག་ཆེན་དབང༌། །མངྒའི་མཚན་གྱི་དྭགས་པོ་ལྕང་ར་བའི།
།རིག་མ་བསོད་ནམས་དཔལ་སྒྲོན་བུ་ཁྲིད་སྲས། །རིགས་བརྒྱའི་ཁྱབ་བདག་ཀུན་དགའ་སྙིང་པོ་དང༌། །གསང་བདག་དཔལ་ཆེན་འོད་པོ་རྣམ་གཉིས་དང༌། །རྗེ་བཙུན་མཆེད་གསུམ་ལ་སོགས་བྱོན་པ་ལས།
།གང་དེའི་ཡེ་ཤེས་བསྐྱེད་གྲོགས་ལྷ་རི་རྩེ། །རྒྱ་ཡུམ་འཆི་མེད་རིག་འཛིན་དཔལ་ལྷ་མོར། །ལྷ་རིགས་

སྐྱེས་ཀྱང་ཡོན་ཏན་གྱིས་དབེན་པའི། །བདག་འདྲ་དྲག་ཤུལ་འཕྲིན་ལས་རིན་ཆེན་དང༌། །ནུ་བོ་ངག་དབང་ལྷུན་གྲུབ་རྒྱལ་མཚན་དང༌། །འདུལ་འཛིན་འཇམ་དབྱངས་ཐུབ་བསྟན་བཟང་པོ་དང༌། །གྲགས་པ་བློ་གྲོས་རྗེ་བཙུན་མཆེད་བཅས་རྣམས།
།བདག་ལ་ལྷ་རིགས་ག་ཟི་རིགས་ཀྱི་བརྒྱུད། །འཆི་མེད་ཀུན་དགའ་སྒྲོལ་མ་དཔལ་ལྷ་མོ། །ཟུང་མར་བསྩལ་ལས་གདུང་སྲས་འཇམ་དཔལ་དབྱངས། །ངག་དབང་ཀུན་དགའ་རིན་ཆེན་དཔལ་བཟང་དང༌།
།གཅུང་པོ་ཀུན་དགའ་བསྟན་པའི་རྒྱལ་མཚན་ཟུང༌། །རྗེ་བཙུན་མཆེད་དང་བདག་མོ་ཞལ་བོན་གྱི། །སྲས་མོ་བསྟན་འཛིན་བུ་ཁྲིད་འདི་རྣམས་ལས། །གདུང་རྒྱུད་ཆད་མེད་ཆུ་ཀླུང་རྒྱུན་བཞིན་དུ། །གེགས་མེད་བྱོན་ནས་འཕྲིན་ལས་རྣམ་བཞི་ཡིས།
།བསྟན་སྲིད་ཡར་ཟླའི་དཔལ་ལྟར་རྒྱས་གྱུར་ཅིག

གསུམ་པ། གདུང་རབས་རྒྱས་པར་བཤད་པ།གཉིསཔ་དེའི་དོན་རྒྱས་པར་བཤད་པ་ལ་སྤྱི་བྱེ་གཉིས་ལས། དང་པོ་ནི་དེ་ཡང་རྒྱལ་གསུང་བཀའ་འགྱུར་རིན་པོ་ཆེའི་ནང་བཞུགས་གསང་བ་སྤྱི་རྒྱུད་ལས། མ་འོངས་འཁོན་གདུང་ཡིན་ངེས་གང་ཟག་རྣམས།
།ང་ཡི་ཉན་ཐོས་རྒྱན་དྲུག་མཆོག་གཉིས་དང༌། །གྲུབ་ཆེན་བརྒྱད་ཅུའི་རྣམ་འཕྲུལ་མ་གཏོགས་པ། །སྐལ་བ་དམན་པ་གཞན་དག་འབྱུང་རེ་སྐན། །ཞེས་ལུང་གིས་བསྔགས་པ་འདི་ལ་དགོངས་ནས་འཇམ་མགོན་ཀུན་བློས།
།ཐུབ་བསྟན་མཛེས་རྒྱན་བསྟན་འཛིན་དུ་མ་ལས། །རྒྱན་དྲུག་མཆོག་སོགས་སྐྱེས་ཆེན་དུ་མ་ཞིག། །སྙིགས་དུས་བསྟན་འགྲོའི་རྒྱན་དུ་འཁོན་གདུང་ཞེས། །རྒྱལ་བའི་རྒྱན་དུ་བསྔགས་ཁྱོད་ཞབས་བརྟན་ཤོག།།ཅེས་སོགས་གསུངས་པ་ན།
རྒྱལ་བའི་བཀའ་དང་འཕགས་པའི་ལུང་གིས་གྲུབ་པའི་གདུང་རབས་རིན་པོ་ཆེའི་ཕྲེང་བ་འདི་ཉིད་བརྗོད་པར་བྱ་བ་ལ། ཕན་ཡོན་དང་དགོས་པ་ཇི་ལྟར་ཡོད་ཅེ་ན། མདོ་ལས་འཇིག་རྟེན་ན་རིགས་ཐམས་ཅད་ཀྱི་བླ་མར་གྱུར་པ།
ཤཱཀྱ་རྣམས་ཀྱི་སྐྱེས་པའི་རབས་བཟུང་ཞིང་གཞན་དག་ལ་ཡང་རྒྱ་ཆེར་བསྙད་ན་ཆོས་དང་མཐུན་པའི་བསོད་ནམས་ཀྱི་ཕུང་པོ་དཔག་ཏུ་མེད་པ་བྱུང་བ་ལ།
ཡོན་ཏན་བསམ་གྱིས་མི་ཁྱབ་པ་འཕེལ་བར་བྱེད་པ་ཡིན་ནོ། །ཞེས་མདོ་

རྒྱུད་དགོངས་འགྲེལ་དང་བཅས་པ་ནས་རྒྱ་ཆེར་གསུངས་པ་རྣམས་ཡིད་ཡུལ་དུ་བྱས་ཏེ། ཇི་ལྟར་བཤད་པའི་དགོས་པ་ཡང༌། རྒྱལ་སྲས་ཞི་བ་ལྷའི་སྤྱོད་འཇུག་ལས། སྔོན་ཆད་མ་བྱུང་བ་ཡང་འདིར་བརྗོད་མེད། །སྡེབས་སྦྱོར་མཁས་པའང་བདག་ལ་ཡོད་མིན་ཏེ།
།དེ་ཕྱིར་གཞན་དོན་བསམ་པའང་བདག་ལ་མེད། །རང་གི་ཡིད་ལ་བསྒོམ་ཕྱིར་ངས་འདི་བརྩམས། །དགེ་བ་སྒོམ་ཕྱིར་བདག་གི་དད་པའི་ཤུགས། །འདི་དག་གིས་ཀྱང་རེ་ཞིག་འཕེལ་འགྱུར་ལ།
།བདག་དང་སྐལ་བ་མཉམ་པ་གཞན་གྱིས་ཀྱང༌། །ཅི་སྟེ་འདི་དག་མཐོང་ན་དོན་ཡོད་འགྱུར། །ཞེས་གསུངས་པ་རྣམས་ཀྱི་རྗེས་སུ་ཞུགས་ནས་འཆད་པར་བྱའོ།།འཇམ་མགོན་ཀུན་བློས་སྐུ་མཆེད་གཅུང་པོ་ངག་དབང་མཐུ་སྟོབས་དབང་ཕྱུག་ཡན་ཆད་ནི།
ཉིད་གསུངས་གདུང་རབས་རིན་པོ་ཆེ་བྱོན་ཚུལ་རྣམ་ཐར་ཞལ་སྐོང་ན་གསལ་བར་བཞུགས་པ་སླར་སྤྲོས་མ་དགོས་ཤིང༌། དེ་རྗེས་མ་འོངས་སྲིད་མཐའི་བར་དུ་འབྱོན་འགྱུར་གྱི་རྟེན་འབྲེལ་དུ་གཟིགས་བས་གཅེན་པོ་འཇམ་མགོན་གདུང་སྲས་མཆེད་བྱོན་ཚུལ་མདོ་ཙམ་རྗེས་སུ་འགོད་གནང་གི་ནང་ནས།༡
ཀུན་དགའ་བློ་གྲོས།དཔལ་ས་སྐྱ་པ་ཆེན་པོ་འཇམ་མགོན་མི་ཡི་རྣམ་རོལ་ཀུན་དགའ་བློ་གྲོས་འདི་ཉིད་ནི།
གཏེར་སྟོན་ཆེན་པོ་ཀུན་བཟང་བདེ་ཆེན་རྒྱལ་པོས། རྫོགས་ཆེན་བསྟན་པའི་མངའ་བདག་བཱིམ་ལ་མི་ཏྲའི་རྣམ་སྤྲུལ་ཡིན་གསུངས་

པ་དང༌། ཡང་གཏེར་སྟོན་ཐེག་ཆེན་གླིང་པ་ཀརྨ་འགྲོ་དོན་རབ་འཕེལ་གྱིས། ལྷ་ལུང་དཔལ་གྱི་རྡོ་རྗེའི་ཡང་སྲིད་ཡིན་པར་གསུངས་པ་དང༌། རྙིང་རྒྱུད་རིན་ཆེན་སྣ་བདུན་ཞེས་བྱ་བ་ལས། །དོལ་རྒྱ་དོལ་རྒྱ་ཞེས་བྱ་བ།
།མཐར་ལམ་ལོག་པ་མ་ཡིན་ཏེ། །ངོ་བོ་ཐུགས་རྗེ་ཆེན་པོའོ། །ཞེས་སོགས་ལུང་བསྟན་པའི་རྩོལ་བྲལ་དུས་བབ་ཀྱི་བསྟན་སྲུང་། བྱེ་ཚོགས་ཆོས་སྐྱོང་རྡོ་རྗེ་ཤུགས་ལྡན་རྩལ་གྱིས་སློབ་དཔོན་ཆེན་པོ་ཛེ་ཏ་རི་དགྲ་ལས་རྣམ་རྒྱལ་གྱི་སྤྲུལ་པར་ལུང་བསྟན་པ་དང།
གཞན་ཡང་སྔགས་འཆང་སེམས་དཔའ་ཆེན་པོ་གྲགས་པ་བློ་གྲོས། སྒྲོལ་མ་ལུང་པ་མང་ཐོས་བསོད་ནམས་ཆོས་འཕེལ་སོགས་དང་ཐུགས་རྒྱུད་གཅིག་པར་ལུང་ཚད་མས་གྲུབ་པ་ཡིན་ཏེ།
འགྲོ་མགོན་དབང་གི་མཚན་འཆང་གྱིས། །དགྲ་ལས་རྣམ་རྒྱལ་བི་མ་མི་ཏྲ་དང༌། །དཔལ་གྱི་རྡོ་རྗེ་གྲགས་བློ་ཀུན་བློ་སོགས། །སྐུ་ཡི་བཀོད་པ་རྣམ་པ་མང་བསྟན་ནས། །བསྟན་པ་རྒྱས་པར་མཛད་ལ་གསོལ་བ་འདེབས།
།ཞེས་གསུངས་པ་ལྟར་དང༌། འཇམ་མགོན་ཨ་མེས་ཞབས་ཀྱིས། ངག་གི་དབང་པོ་ཀུན་དགའ་བློ་གྲོས་མཚན། །ལེགས་བཤད་བྱེ་བ་ངག་ལམ་ནས་སྤེལ་བ། །ཞེས་མ་འོངས་པ་ན་འདི་ལྟ་བུའི་མཁས་གྲུབ་དམ་པར་ལུང་གིས་བསྔགས་པ་བཅས་ལ་དགོངས་ནས།
དངོས་སློབ་གནས་ལྔ་རིག་པའི་པཎྜིཏ་ཀུན་དགའ་བཀྲ་ཤིས་ཀྱིས་མཛད་པའི་རྣམ་ཐར་གསོལ་འདེབས་མདོར་བསྡུས་ལེགས་བྱས་གཏམ་བཟང་ལས། དཔལ་ཡས་རྒྱལ་ཀུན་མཁྱེན་པའི་ཆུ་གཏེར་ལས།
།བརྩེ་བའི་ཐུགས་བསྐྱེད་བསྟན་འགྲོར་འདོད་པ་དགུ། །འཇོ་

ལ་ནུས་མཐུ་གྲུབ་པའི་བསམ་འཕེལ་དབང༌། །ཀུན་དགའ་བློ་གྲོས་ཞབས་ལ་གསོལ་བ་འདེབས། །ངེས་པར་རྡོ་རྗེ་སྙེམས་བདག་ངང་ཚུལ་ལ། །གཡོ་མིན་ཆད་མེད་ལྷུན་གྲུབ་ཕྲིན་ལས་བདག། །འཇམ་མགོན་དཔའ་བོ་ནས་བཟུང་སྒྲོ་ལུང་བར།
།སྣ་ཚོགས་སྤྲུལ་པའི་ཟློས་གར་བསྒྱུར་ལ་འདུད། །ཅེས་གསུངས་པ་ལྟར་ཡིན་ཅིང༌། འཁྲུངས་རབས་རྣམ་ཐར་རྒྱས་པ་ཤེས་པར་འདོད་ན་རྣམ་ཐར་ཆེན་མོ་ལས་རྟོགས་པར་བྱ་ཞིང༌། གཞན་ཡང་སློབ་དཔོན་རིན་པོ་ཆེའི་མ་འོངས་ལུང་བསྟན་ལས།
ས་སྐྱ་བོའི་ནང་གི་ཀུན་དགའི་མིངཿ །རྐྱེན་བར་ཆད་དམ་སེལ་དོགས་ཟོན་ཟབཿ །ལྷ་ཕུར་པ་བསྟེན་ན་མཆོག་ཏུ་ཤིསཿ །རྐྱེན་དེར་གྲོལ་བོད་ཁམས་ཕན་བདེ་སྤེལཿ །ཞེས་གསལ་བ་དང༌།
གང་གི་གཅུང་རིན་པོ་ཆེ། ནུབ་ནས་ས་སྐྱའི་གདུང་རྒྱུད་བྱང་ཆུབ་སེམསཿ །ཞེས་གཏེར་སྟོན་ཀུན་བཟང་བདེ་ཆེན་རྒྱལ་པོའི། གཏེར་ཆོས་ཀྱི་བདག་པོར་ལུང་གིས་ཟིན་པ་སོགས། སྐུ་མཆེད་འདི་རྣམས་སྙིགས་དུས་བསྟན་འགྲོ་སྤྱི་དང་བྱེ་བྲག་ཕན་བདེ་སྤེལ་བ་ལ་བསམ་བཞིན་མི་ཡི་ཚུལ་འཛིན་པ།
ཟོག་རྫུས་མགོ་འཁོར་གྱི་རྣམ་ཐར་དག་དང་མི་འདྲ་བ་མངོན་སུམ་དུ་ལུང་གིས་གྲུབ་ཚུལ་མདོར་བསྡུས་ཙམ་དང༌།
དེ་རྗེས་སྐུ་ལྷུམས་སུ་ཞུགས་པ་དང༌། ཇི་ལྟར་བལྟམས་པའི་ཚུལ་རྣམས་གོང་གི་རྣམ་ཐར་གསོལ་འདེབས་ལས། སླར་ཡང་མཚན་མཆོག་གསུམ་ལྡན་གདུང་རིགས་སུ། །ས་སྤྲེལ་སྣྲོན་ཟླའི་ཡར་ངོར་ལྷུམས་ཞུགས་དང༌།
།ས་བྱ་དབོ་ཟླའི་ཡར་ངོ་དགའ་གསུམ་ལ། །གདུལ་བྱའི་མགོན་དུ་ཕེབས་ལ་གསོལ་བ་འདེབས། །ཞེས་

གསུངས་པ་ལྟར། གང་གི་ཡུམ་མཆོག་ཉིད་ལ་ལྷུམས་ཞུགས་ཀྱི་གཟིགས་སྣང་དང་མནལ་ལམ་ངོ་མཚར་ཅན་རྒྱལ་སྲས་ས་བཅུ་ལ་གནས་པའི་བྱང་སེམས་ཆེན་པོ་རྣམས་དང་དབྱེར་མ་མཆིས་པ་བྱུང་ཚུལ་ནི། དགུང་གྲངས་གསུམ་པ་ཡན་གྱི་རྣམ་ཐར་ལོ་རྒྱུས་ཕལ་ཆེར་གདུང་རབས་ཆེན་མོ་ཞལ་སྐོང་རྣམ་ཐར་དུ་གསུངས་པ་བཞིན་ནོ།།འོན་ཀྱང་སྐུ་བལྟམས་པའི་ཚུལ་སོགས་ཅུང་ཟད་བརྗོད་ན།
དེ་ཡང་འདི་ལྟར་ཐོས་ཏེ། ཐོག་མར་འོད་གསལ་ལྷ་ལས་ཆད་པས་ན་ལྷ་དང༌།
སྲིན་པོ་འཁོན་པའི་བར་དུ་བྱུང་བས་ན་འཁོན། མཐར་མར་གནས་གཞིའི་མཚན་ལས་ས་སྐྱ་པར་གྲགས་པའི་མཚན་མཆོག་གསུམ་ལྡན་གྱི་གདུང་རིགས་ཡབ་རྗེ་བདག་ཆེན་ངག་དབང་བསོད་ནམས་རིན་ཆེན་ཞེས་སེམས་དཔའ་ཆེན་པོ་དེ་ཉིད་དང་སྔོན་དུས་གསང་སྔགས་རྙིང་མའི་གྲུབ་ཐོབ་རྗེ་འབངས་ཉེར་ལྔར་གྲགས་པའི་ནང་ཚན།
དཀོན་མཆོག་འབྱུང་གནས་ཐོག་ཆེན་མདའ་འཕེན། ཞེས་གྲགས་པའི་ལང་གྲོ་དཀོན་མཆོག་འབྱུང་གནས་ཀྱི་རིགས་རྒྱུད་ཀོ་ཅག་འགྲོ་མགོན་མའི་ཡུམ་མཆོག་མཁའ་འགྲོའི་མཚན་རྟགས་དང་ལྡན་པ།
བསོད་ནམས་དཔལ་གྱི་དབང་མོ་དེ་ཉིད་ཀྱི་སྲས་སུ་ཞི་བ་ཞེས་པ་ས་མོ་བྱ་ཡི་ལོ། དུས་དེར་རྒྱལ་མཆོག་བདུན་པ་ཆེན་པོ་བསྐལ་བཟང་རྒྱ་མཚོ་དགུང་གྲངས་ཉེར་གཅིག་ཕེབས་པ་དང༌།
པཎ་ཆེན་བློ་བཟང་ཡེ་ཤེས་བཅས་ཀྱི་སྐུ་ཐོག་དང༌། ལྗོངས་འདིར་དབུས་གཙང་ཟིན་བུན་གྱི་ནང་འཁྲུག་ལོ་གཅིག་ཙམ་བྱུང་རྗེས། གཙང་པ་རྒྱལ་ཏེ་མི་དབང་ཕོ་ལྷ་བསོད་ནམས་སྟོབས་རྒྱལ་བོད་ཁམས་ཡོངས་

ཀྱི་སྲིད་སྐྱོང་རྗེ་བོར་མངའ་གསོལ་ཟིན་མ་ཐག་པ་བཅས་ཀྱི་དུས་དང༌། ནག་པ་ཟླ་བ་གཉིས་བརྩེགས་ཀྱི་སྔོན་མའི་ཚེས་བཅུ་གཅིག་རེས་གཟའ་ཉི་མའི་བུ། རྒྱུ་སྐར་སྐེག་འཕྲོད་ཆེན་ལང་ཚོ་སྦྱོར་བའི་ཉི་ཤར་ལ།
ནམ་མཁའ་འཇའ་འོད་ཀྱིས་གང་ཞིང༌། གཟིམ་སྤྱིལ་བཙུན་མོའི་ཐོག་ཁར་འཇའ་མདུང་ཚུགས་སུ་ཟུག་ཅིང་མེ་ཏོག་གི་ཆར་ཉིལ་བ། འདི་ལོ་རིག་འཛིན་ཕོ་བྲང་ཞོལ་དང་། ལྕགས་རིའི་འོབས་ནང་སོགས་ལ་སྔོན་མ་གྲགས་པའི་འཇམ་དབྱངས་མེ་ཏོག་ཆེས་ཆེར་རྒྱས་པ་སོགས་བཀྲ་ཤིས་པའི་དགེ་མཚན་དུ་མ་དང་བཅས་གཟིམ་སྤྱིལ་དུ་བཙུན་མོ་ལ་སྐུ་བལྟམས་ཤིང༌།
ཡབ་རྗེ་མཆོག་གིས་ལྗགས་སྟེང་དུ་དྷཱིཿཡིག་གུར་གུམ་གྷི་ཝཾ་གྱི་ཕྱེ་མ་འདེབས་པར་མཛད་དེ།
མཚན་ངག་དབང་ཀུན་དགའ་བསོད་ནམས་གྲགས་པ་བློ་གྲོས་སུ་གསོལ་བར་མཛད་པ་དང༌། དེ་སྐབས་གདུང་རྒྱུད་ཉག་ཕྲ་དུས་བཅས་ཁུལ་འདིར་ལྷ་མི་སྡེ་བཅས་ཚང་མ་དགའ་མགུ་ཡི་རང་གིས།
མདོས་ཟབ་སོགས་དགའ་སྟོན་རྒྱ་ཆེར་མཛད་པ་དང༌། འཁྲུངས་མ་ཐག་ནས་གསོལ་འོ་ཞལ་དུ་འཁྱིལ་བ་དང༌། ཞབས་འབྲིང་པའི་བྱེད་སྤྱོད། གཟིགས་སྣང་བྱུང་བ། བླ་མ་རྣམས་ལ་དབང་གསན་པ། སྐུ་རྗེའི་རྒྱབ་ལ་གདན་དྲངས་ཏེ་གདན་ས་འདི་ཉིད་ཀྱི་ལྷ་ཁང་ཁག་ཏུ་གནས་མཇལ་སོགས་ཚང་མ་ཐུགས་དྲན་གསལ་བ་རྗེས་ལ་གཞན་པར་བཀའ་བསྩལ་བ།
དེ་དུས་ཀྱི་སྐྱེ་བོ་རྣམས་ལ་ངོ་མཚར་དུ་གྲགས་ཚུལ་སོགས་གདུང་རབས་ཞལ་སྐོང་དུ་ལམ་ཙམ་གསལ་བ་དང༌།
རྒྱས་པར་ཤེས་འདོད་ན། རྣམ་ཐར་ཆེན་མོ་བཞིན་དང༌། རྣམ་ཐར་བསྡུས་པ་ལས་

ཀྱང༌། བལྟམས་ཚེ་གཟིགས་སྤྱིལ་བཙུན་མར་འཇའ་འོད་དང༌། །མེ་ཆར་ཉིལ་དང་འོབས་ནང་འཇམ་དབྱངས་ཀྱི། །མེ་ཏོག་གསར་འཁྲུངས་དང་བཅས་ཕེབས་འཕྲལ་ནས། །ཐུགས་དྲན་མཐའ་དག་གསལ་ལ་གསོལ་བ་འདེབས། །ཞེས་གསུངས་པ་ལྟར།
འཁྲུངས་ལོ་དེར། ཡབ་རྗེ་མཆོག་ནས་སྨིན་བྱེད་དབང་གི་ཐོག་མ་དཔལ་གསང་འདུས་མི་བསྐྱོད་པའི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌། གུར་ལྷ་བརྒྱད་ཀྱི་རྗེས་གནང་སྐབས་བྱ་རོག་ཞིག་བཙུན་མོའི་རབ་གསལ་གྱི་བྱ་གདེང་ཁར་བབས་ཏེ།
སྐད་སྙན་སྒྲོག་ཅོང་རྗེས་གནང་ཞུ་མི་རྣམས་ལ་ལྟ་བའང་ཐུགས་ལ་ཤིན་ཏུ་གསལ་བ་དང༌། བརྡལ་ཆུར་ཡབ་རྗེ་ཉིད་ཆབ་ཞུགས་སྐབས་སུ་པུ་ཏྲས་བསྐུར་བྱུང་གསུང་བའི་རྡོ་གྲི་ཀ་རྡོའི་དབྱིབས་ཅན་ལོགས་ལ་ལས་མཁན་བླ་རྡོ་ཕ་ཝཾ་ལོང་བུ་ཁ་ཤས་འབྱར་བ་ཞིག
རྗེ་ཉིད་ལ་བསྩལ་བ། ཕྱིས་སུ་ནང་སོའི་པུ་ཏྲའི་སྐུ་གཟུངས་ལ་བཞུགས་པར་གྲགས་ཤིང༌། དགུང་གྲངས་གསུམ་བཞེས་པའི་ཚེ་གོམ་ལས་གོག་པ་སོགས་མི་མཛད་ཅིང༌།
གསུང་བྱོན་པའི་ཐོག་མར་འཕགས་པ་འཇམ་དཔལ་གྱི་གཟུགས་སྔགས་ཨ་ར་པ་ཙ་ན་དྷཱིཿཞེས་རང་བྱུང་དུ་གསུངས་ཤིང༌། ཡུམ་གྱི་སྙུན་རིམ་དུ་ཇ་ཤོག་ལ་གནོད་བགེགས་འགུགས་གཞུག་མཛད་ནས་མེར་བསྲེགས་པས་སྙུན་ལས་གྲོལ།
ཕྱིས་རབ་བྱུང་དང་སྔགས་འཆང་རིམ་མཛད་ཀྱི་བརྡ་སྟོན་དུ་ན་བཟའ་དཀར་དམར་གཉིས་ལ་དགྱེས་ཤིང༌། གཟི་ཁྲའི་གོ་བ་ཕུལ་བ་བཞེས་ཚུལ་བསྟན་པ་དང༌།
དེ་ཙམ་ནས་བཟུང་མི་རྣམས་ཀྱིས་འདི་བྱ་འདི་བྱེད་དང༌། སོ་སོའི་ལད་མོ་དང་

དབྱིབས་རྣམ་འགྱུར་སོགས་ལ་དཔག་པས་ནང་གི་དེ་ཉིད་རྣམས་ཀྱང་མཁྱེན་པས་མཚོན། ཆོས་འཇིག་རྟེན་བྱ་བ་ཕལ་ཆེར་ཐུགས་ཀྱི་བང་མཛོད་དུ་བཞུགས་པའི་སྒོ་དང་པོའང་འདི་ཙམ་ནས་དོད་དེ། དེ་དུས་ཀྱི་མི་རྣམས་ཀྱིས་འདི་འདྲའི་དགུ་དྲན་གྱི་བླ་མ་ཞིག་ཨང༌།
ཞེས་གླེང་བ་བྱུང༌། རྩེ་ཆེན་ལྷ་ཁང་ཉམས་གསོའི་སྐབས། ཡབ་སྲས་ནས་གྲུབ་མཚན་སྟོན་པར་བཞེད་དེ། རྗེ་ཉིད་ཀྱི་སྐུ་དཀྱིལ་ཕལ་ཆེར་ཤུ་བས་གང་བ་ན། ཡབ་རྗེའི་གསུངས་ལས།
ཨར་པོ་བྱེད་བཞིན་པ་འདི་ཡི་རྩིག་སྐེད་ན་རྡོ་སྒམ་འདྲ་བ་ལ་གནས་པའི་ས་བདག་གིས་གནོད་པས། དེ་ཕོབ་ལ་དཀྱིལ་ཁང་དུ་ཀླུ་མཁར་བཟོས་པའི་ནང་དུ་ཆུག་གསུངས་པ་བཞིན་བགྱིས་པས་རིམ་དྭངས་སུ་གྱུར།
དེ་སྐབས་བྱུགས་སྨན་སྤྱི་དང་ཁྱད་པར་དྲེས་ཐག་མེར་སྦྱངས་ཀྱི་ཐལ་སྨན་བྱུགས་པས་བཟོད་གླགས་མེད་པའི་ཚ་ཟུག་འཁྲུངས་ཀྱང༌། ཕྱག་ཞབས་ཟིང་ཙམ་ལས་གསུང་ཡེ་མ་ཤོར་བའི་དམ་བཅའ་མཛད་གསུངས།
ལོ་འདིའི་རིམ་སྒྲུབ་འདི་ལ་ཡབ་རྗེའི་ཕྱག་བཟོ་ཕག་གཟུགས་ཆུང་ངུ་ཞིག་བསྩལ་བ། ཕྱིས་སྟེང་འོག་གདོན་གྱི་གནོད་པ་ཕལ་ཆེར་དེས་སྲུང་ཐུབ་བྱུང༌། ཞེས་གསུངས། དེ་སྐབས་ཙམ་ལ་རྗེ་ཉིད་ཞབས་འབྲིང་པའི་རྒྱབ་ལ་གདན་དྲངས་ཏེ་ནང་སོའི་མགོན་ཁང་མཇལ་བར་མཛད་སྐབས།
ཟངས་ཆེན་བཀྲ་ཤིས་འོད་འབར་གྱི་མཚོ་ལ་མཐོང་ཁུངས་ནས་ཉི་མ་ཤར་བ་འདྲ་ཞིག་གཟིགས་པས་རྗེས་སུ་ཐུགས་ཞིབ་མཛད་པས། དེ་འདྲ་མེད་པ་དངོས་བསྟན།
ཕྱིས་སུ་ནང་སོ་རྟེན་བརྟན་པ་བཅས་པར་ཉམས་གསོ་གྲུབ་པའི་རྟེན་འབྲེལ་དུ་གཟིགས། དེ་

དུས་གསང་སྔགས་ཕོ་བྲང་དུ་བཞུགས་སྐབས། འདི་ཡིན་མེད་པའི་སྙུན་གཞི་བྱིང་ངེ་བ་ཞིག་བྱུང༌། སྨན་དཔྱད་རིམ་གྲོ་སྤྱི་དང༌། ཡབ་རྗེ་མཆོག་ནས་ཚེ་དབང་ལྗགས་ཆུ་སོགས་བཀའ་དྲིན་ཆེ་ཡང༌། སྐྱེད་མ་བཞེས་པའི་ཚུལ་གྱིས།
ཉིན་གཅིག་ཡབ་ཡུམ་སྐུ་འཁོར་འགའ་དང་བཅས་བཞུགས་མུར་དར་གཅིག་ལྗགས་དབུགས་ཀྱི་རྒྱུ་བ་ཆད་ཅིང༌། སྤྱན་ཡང་བཙུམ་སྟེ་དགོངས་པ་ཆོས་དབྱིངས་སུ་མཉམ་པར་བཞག་མུར། སྙན་ཁུང་གཡོན་ན་མར་ཨི་རི་རི་ཟེར་བའི་སྒྲ་ཞིག་ཡུན་རིང་གསན་སྐབས་ནས་ཉེ་མཁོ་རྣམས་ཁྲ་གསལ་གྱིས་གཟིགས་ཤིང༌།
གང་ལྟར་དེ་དུས་ཡབ་ཡུམ་ལྟོས་བཅས་ཀུན། ད་ནི་རེ་ལྟོས་དང་བྲལ་སོང་དགོངས་པའི་ཐུགས་ཁྲལ་ཆེར་འཁྲུངས་ཀྱང༌།
སྐྱེས་བུ་དམ་པའི་ཁྱད་ཆོས་ཚེ་སེམས་སོགས་དབང་བཅུ་ལ་མངའ་བརྙེས་པའི་བརྡ་ནི་འདི་ལྟ་བུའོ། ཞེས་སྟོན་པ་མཛད་པ་དང༌། ཨི་རི་རི་ཞེས་པའི་སྒྲ་དེ་ཡབ་རྗེ་མཆོག་ནས་ཚེ་གཟུངས་ལྗགས་བཟླས་ཀྱི་ཆབ་སྙན་ཁུང་དུ་བླུགས་པ་དང༌།
ཁྲ་གསལ་གྱིས་གཟིགས་དུས་ཐུགས་དྲན་གསོས་པ་ཡིན་འདུག ཅེས་ཕྱིས་སུ་ཡང་ཡང་བཀའ་བསྩལ། རིམ་གྱིས་སྙུན་ལས་གྲོལ་ཚུལ་བཞེས་ཏེ་ཡབ་རྗེ་མཆོག་ནས། ཡོངས་རྫོགས་བསྟན་པ་རིན་པོ་ཆེའི་ཉམས་ལེན་འཇིགས་བྲལ་སྟོབས་ཀྱི་མགོན་པོ།
དཔལ་ལྡན་བིར་ཝ་པ་ཉིད་ལ་རྗེ་བཙུན་རྡོ་རྗེ་བདག་མེད་མས་དངོས་སུ་བསྩལ་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་དགའ་སྟོན་གཉིས་པ།
བཞུགས་ཁྲི་པདྨ་ཅན་གྱི་སྟེང་ནས་བསྩལ་བའི་ཞལ་སློབ་ཀྱི་དབུས་སུ་རྡོ་རྗེ་འཆང་ཉིད་ཀྱང་ཡུམ་གྱི་

སྐུ་པང་དུ་ཕེབས་ཏེ་གསན་བཞེས་མཛད། དགུང་གྲངས་བཞི་པ་ཆུ་བྱིར་སྔགས་འཆང་གྲགས་པ་བློ་གྲོས་ཀྱི་ཕྱག་ཆ་རྡོར་དྲིལ། རོལ་མོ་སིལ་སྙན་སོགས་བཞེས་ཏེ་ཐོག་སོ་གང་ཙམ་ལ་བསྐྱུར་བར་མཛད་ཀྱང་སྐྱོན་ཡེ་མི་མངའ་ཞིང༌།
སྔ་ཕྱི་ཀུན་ཏུ་གཞོན་ནུ་རོལ་རྩེད་ཀྱི་སྐབས་ཀྱང་ཕུར་བསྒྲུབ་དང༌། བསྐང་གསོ། སྐུ་འཆམ། རྡོར་དྲིལ། འབག་སོགས་ཆོས་མཐུན་འབའ་ཞིག་གི་རྣམ་པས་དུས་འདའ་བ་ལས་གཞན་མ་བྱིས་སྤྱོད་ཕལ་བ་གཏན་ནས་མི་མཛད་པས།
ཐུགས་སྒམ་ཞིང་དེས་པའི་སྒོ་དང་པོའང་འདི་ཙམ་ནས་དོད་ཅིང༌། ལོ་དེར་མཛོད་མཛིན་བསོད་ནམས་ཤིན་ཏུ་བྲོ་འཚལ་བས། ཉིན་གཅིག་རྗེ་རྡོ་རྗེ་འཆང་ཆེན་པོ་ཉིད་གདན་འདྲེན་གྱིས་ཕྱག་དབང་སྐབས་རྗེ་ཉིད་ལ་ཧོར་ཤེལ་གྱི་ཕྲེང་བ་སོགས་ཕུལ།
མི་རིང་བར་མཛོད་པ་དེ་དུས་ལས་ཡོལ་བས་གང་གི་ཡབ་རྗེ་ཉིད་ཐུགས་ངལ་ཆེ་ཚུལ་གྱི་སྐབས། རྗེ་ཉིད་ཀྱིས་ཐུགས་གསོ་ཞབས་བརྟན་གསོལ་འདེབས་སོགས་ཞུ་གནང་དང༌།
ཁོང་འདས་དུས་ཕུར་བཟློག་གློ་བུར་བ་དེའི་གདབ་ལས་ཉི་མ་བཞུད་ལ་ཁད་བྱུང་བའི་ལིངྒའི་གཡས་ངོས་སུ་འུག་པ་ཁོ་སྐྱ་ལོག་གི་ཡོད་པ་དང༌། གདབ་ཁ་དངོས་དཔལ་འབར་གྱི་འོད་ལ་མཛད་པ་སོགས་ཐུགས་དྲན་གསལ་པོར་འཁྲུངས།
ཡབ་རྗེས་བསྩལ་བའི་རཀྴའི་ཕྱག་ཕྲེང་དེར་ཤིན་ཏུ་རྩིས་ཆེན་གྱིས་དེ་ལ་ཀཱི་ལ་ཡ། ཧྲཱིཿཥྚི། པཀྵིཿརྣམས་རང་བྱུང་དུ་བཟླ་པར་མཛད། གཞན་ཡང་གཟིགས་སྣང་ལ་དཔལ་མགོན་ཞལ་དང༌།
པུ་ཏྲ་ལྕམ་སྲིང་དུར་ཁྲོད་བདག་པོ། བསམ་ཡས་ཆོས་སྐྱོང༌། ཨ་ཙ་ར། མི་ནག་སོགས་

འདུག་གསུངས་པ་ལན་གཅིག་མིན་པ་ཡང་ཡང་རྒྱལ་ཡུམ་མཆོག་ལ་བཀའ་བསྩལ་ཞིང༌། གཙུག་ལག་ཁང་འགའ་ཞིག་གི་མིང་ནས་སྨོས་ཏེ། འདི་ན་འདི་ཡོད་གསུངས་པའི་བཀའ་ཡང་ཡང་ཡུམ་མཆོག་ལ་བསྩལ་བ་དང༌། དེ་མཚམས་ཤིག་ནས་གཟིམ་ཤག་བདེ་ཆེན་འོད་གསལ་དུ་ཕེབས།
གཞི་དགོན་བུམ་འཛིན་བྱམས་པ་རབ་བརྟན་བཟང་པོ་སྔར་ནས་ཡང་ཡང་འབྱོན་མུ་དེས་བཞུགས་གཡབ་ཤར་དུ་རྣམ་འཇོམས་སེང་གདོང་སྔོན་མོ། གུར་ཁྲོ་བཅུའི་རྗེས་གནང་སོགས་གནང་བ།
བླ་མ་དེ་ར་ལོའི་རྣམ་འཕྲུལ་ཉམས་རྟོགས་ཅན་ཡིན་གསུང་ཡང༌། རྗེ་རྡོ་རྗེ་འཆང་ཉིད་དེ་དུས་གཟིགས་སྣང་ལ་རྗེ་གྲོལ་མཆོག་གི་དབུ་བླ་རྒྱ་སྒོམ་ལེགས་པ་རྒྱལ་མཚན་གྱི་སྐུ་འདྲ་བཞིན་གཟིགས་ཤིང༌།
ཁོང་དཔོན་གཡོག་གིས་གང་ལ་སེར་སྣ་མ་གདངས་བརྗིད་ཆེ་བ་ཞིག་མཛད་པས། དེ་ལ་རྗེ་ཉིད་ཐུགས་ཤིན་ཏུ་འཛིན་པ་ཞིག་འཁྲུངས། དེ་དག་གིས་ཀྱང་རྗེ་ཉིད་ལ་འདི་ངའི་བླ་མ་ཡིན། ཞེས་ཐུགས་མཉེས་པོ་དཔེ་བྲལ་དུ་མཛད།
སྐབས་ཤིག་འོད་གསལ་དུ་གཟིམ་ཤར་དཔེ་ཁྲིའི་ལོགས་ལ་སྤྲེའུ་ཆེན་པོ་མི་ཚད་ཙམ་ཞིག་གར་བྱེད་པ་དང༌། ཡང་ལན་གཅིག་མི་གཉིས་གྲི་རིང་ཁྱེར་ནས་རྗེ་ཉིད་ལ་མཐོ་འཚམ་བགྱིད་ཚུལ་འཁྲུངས་པ་འདི་དག་ཀྱང་མདོ་ལས།
རིན་ཆེན་ཆོས་ཀྱང་དཀོན་ལ་རྟག་དུ་འཚེ་བའང་མང༌། །ཞེས་གསུངས་པ་ལྟར་བར་ཆད་ཀྱི་ངོ་ཞིག་ཡིན་ནའང་ཡབ་རྗེ་སོགས་དམ་པ་གོང་མའི་ཐུགས་རྗེ་དང༌། རྗེ་ཉིད་ཀྱི་ཐུགས་བསྐྱེད་ཀྱིས་ཉེར་འཚེ་མི་མངོན་དབྱིངས་སུ་ཡལ།
དེ་ཙམ་ལ་ཡུམ་མཆོག་བསྟན་འཛིན་བསོད་ནམས་བཟང་མོ་

དེ་གྲྭ་པ་བགྲེས་པོ་འདྲ་བ་ཞིག་རེས་འགའ་རྩེར་བཞུགས་ཉེར་བྱོན་ཏེ་རྗེ་ཉིད་ལ་ཐུགས་ལྷག་པར་བརྩེ་ཉམས་མཛད་པ་རྣམས་ཐུགས་ཀྱི་དཔལ་བེའུ་ཡང་དག་པར་མངའ་བ་ལགས།དགུང་གྲངས་ལྔ་པ་ཆུ་གླང་ལོ་ཙམ་ལ་འོད་གསལ་གྱི་ངང་དུ་ས་སྐྱ་མ་བཏབ་གོང་གི་ལུང་པ་འདིའི་དབྱིབས་རྣམས་གཟིགས་ནས།
འདིར་མ་འོངས་པ་ན་དཔལ་ལྡན་ས་སྐྱ་ཞེས་པའི་དགོན་ཆེན་ཞིག་ཡོང་རྒྱུ་ཡིན་དགོངས་ཐུགས་ལ་འཁྲུངས་པ་དང༌། སློབ་དཔོན་འཕགས་པ་ཀླུ་སྒྲུབ་ཀྱིས་སེམས་ཅན་ཞིག་དམྱལ་བ་ནས་བཏོན་པ་དང༌།
ས་ཆེན། རྩེ་མོ། ཆོས་རྗེ་ཁུར་དབོན་ཏེ་བཞི་ལྷན་ཅིག་ཏུ་གཟིགས་པ་དང༌། རྗེ་བཙུན་རིན་པོ་ཆེ་མཉམ་བཞག་གི་ཕྱག་རྒྱ་ཅན་ལ་མཆོད་པའི་ལྷ་མོས་མཆོད་པ་འབུལ་བ་སོགས་ལན་གཉིས་གསུམ་མི་འདྲ་བར་འཁྲུངས་པ་སྟེ།
ཀླུ་སྒྲུབ་དང་རྗེ་བཙུན་གོང་མ་ལྔའི་ཞལ་དེ་དུས་གཟིགས་སོ། །དེ་ལོ་ཆོས་ཁྲི་ཐང་མོ་ཆེར་གསེར་ཟངས་ཀྱི་རྒྱ་ཕེབས་གནང་ངོ༌།
།དགུང་གྲངས་དྲུག་པ་ཤིང་སྟག་གི་སྟོན་ཁར་རྗེ་བཙུན་ཨ་ཎིའི་དྲུང་གིས་མགོན་པོའི་སྐུ་མཚམས་གྲོལ་བའི་སྦྱིན་སྲེག་ཚོམས་དམར་དུ་གནང་སྐབས། དྲག་ཡོལ་འགང་དཀར་མ་བཀྲམ་པ་གཟིགས་ནས། འདི་འདྲའི་ཡོལ་བ་རྣམ་དཔྱོད་ཨང་དགོངས་པ་འཁྲུངས་བྱུང་གསུངས་པ་ནི་ཕྱིས་སུ་དྲག་ཡོལ་དེར་རྩིས་ཆེན་མཛད་སྐབས་ཐོས་ལགས།
དེ་ལོ་ཐུགས་ལ་དགྱེས་པའི་སྔར་གྱི་བུ་རྫི་བཀྲ་ཤིས་རབ་མཛེས་ཆུ་ནད་ཀྱིས་མནར་བས་དེ་འཚོ་བར་མཁྱེན་ཏེ།

གན་དུ་ཡང་ཡང་ཕེབས་པས་རྒན་མོའི་བསམ་པ་རྫོགས། དེ་འདས་པ་གསན་པས་དམ་པ་རྣམས་ནི་བྱས་པ་ཤེས་ཤིང་དྲིན་དུ་གཟོ་བ་ཡིན་པས་ན། སྤྱན་ཆབ་ཀྱི་རྣམ་པ་མཛད་ཅིང་སྙིང་བརྩེའི་ཀུན་སློང་བསམ་གྱིས་མི་ཁྱབ་པ་འཁྲུངས།
དེའི་ཚབ་དཔལ་རྩེ་སྡེ་པས་ཞབས་ཕྱི་ཧུར་བསྐྱེད་ཀྱིས་ཞུས་ཀྱང་ཕྱིས་སུ་དེ་ཉིད་ལ་བར་ཆད་ཞུགས་ནས་གདན་ས་ཆེན་པོ་དང་ཧ་ཅང་འབྲེལ་ཆགས་པ་མ་བྱུང་བར་གླེང་ཞིང༌། གནས་གསར་རྗེ་ཕེབས་ཐེངས་གཉིས་པའི་སྐབས་སོ།
།དགུང་གྲངས་བདུན་པ་ཤིང་ཡོས་སྣྲོན་ཟླའི་ཡར་ཚེས་དགེ་ཞིང་བཀྲ་ཤིས་པའི་ཚེས་བརྒྱད་ཀྱི་ཉིན། སྐུ་ཡོན་གྱི་ཐོག་མར། ཐོན་མི་སམྦྷོ་ཊས། བསླབ་པ་ཀུན་གྱི་གཞི་འཛིན་ཅིང༌།
། རིག་བྱེད་སྨྲ་བ་རྣམས་ཀྱི་རྒྱུ། །མིང་ཚིགས་བརྗོད་པ་ཀུན་གྱི་གཞི། །ཡི་གེའི་སྦྱོར་བ་བཤད་པར་བྱ། །ཞེས་གསུངས་པ་ལྟར་གྱི་དོན་དང་ལྡན་པའི་ཀཱ་ལི་ལྗགས་ཀློག་གི་དབུ་འཛུགས་རྒྱུའི་སྔ་དྲོ་སྒོ་རུམ་གཟིམ་སྤྱིལ་དཀར་པོ་དང༌།
དབུ་རྩེ་རྙིང་མའི་འཇམ་དབྱངས་གཟི་འོད་འབར་བ་མཇལ་བར་ཕེབས་པས་བསེ་མགོན་ཆེན་པོའི་སྐུ་མདུན་གྱི་ས་སྟེགས་སྟེང་ནས་རྒྱ་ཁབ་གཞན་ལས་ལྡབ་ཀྱིས་རིང་བ་ཞིག བསེ་མགོན་ཡིད་བཞིན་གྱི་ནོར་བུས་བསླུ་མེད་རྟེན་འབྲེལ་གྱི་ཆེ་བས་སྩོལ་བར་མཛད་པའང༌།
རྗེ་བཙུན་འཇམ་པའི་དབྱངས་ཀྱི་མཚན་ལ་རྡོ་རྗེ་རྣོན་པོར་གསུངས་པ་བཞིན་རྗེ་ཉིད་ཀྱི་མཁྱེན་རབ་པཱུ་ཙེའི་རྩེ་མོ་ལྟར་རྣོ་བར་འགྱུར་རོ།
།ཞེས་གསུངས་པའི་ལུང་བསྟན་དུ་གོར་མ་ཆག་པས་ཁབ་དེའང་རྒྱུན་རིང་གི་བར་ཐུགས་

ཚགས་མཛད་ཅིང༌། ཡབ་རྗེ་མཆོག་ནས་ཀ་ཕྲེང་སོགས་འབུལ་གནང་སྐབས་ཚེགས་མེད་དུ་མཁྱེན་པ་སོགས་ཐུགས་རབ་ཀྱི་བདག་པོར་མངའ་གསོལ་གྱི་སྒོ་དང་པོའང་འདི་ནས་དོད་དེ། ཇི་སྐད་དུ། ཆོས་ཀྱི་མ་མོ་མ་བསླབས་ཐུགས་སུ་ཆུད།
།ཅེས་པའི་གྲས་སུ་ཞུགས་ཤིང༌། དེ་སྐབས་ཡབ་རྗེ་མཆོག་གིས་མཚོན་ལེགས་པོའི་རྟེན་འབྱུང་གྲས་གྲ་ཏོག་གསེར་གསུམ་གྱི་གླེགས་བམ་ཕྱག་ཏུ་སོན་པ་ནི། རྒྱལ་བའི་བཀའ་མདོ་རྒྱུད་དགོངས་འགྲེལ་མན་ངག་དང་བཅས་པའི་བདག་པོར་འགྱུར་བའི་འབད་མེད་ལྷུན་གྲུབ་ཀྱི་རྟེན་འབྲེལ་དུ་གདོན་མི་ཟ་བས།
རྗེ་རྡོ་རྗེ་འཆང་ཉིད་ཀྱང་འདི་ལ་དེ་དུས་སུ་རྟེན་འབྲེལ་བཟང་པོ་ཡིན་ནམ་དགོངས་པ་འཁྲུངས་པ་དོན་གནས་སུ་ཤེས་ལྡན་གཟུར་གནས་ཀུན་གྱིས་མཁྱེན་གསལ་ལྟར་ལགས།
ཞག་ཤས་ནས་གནས་སློབ་བཟོད་པ་བཀྲ་ཤིས་ཀྱིས། སྐུ་ཞབས་རིན་པོ་ཆེར་ཐུགས་བྲེལ་སྟབས་གདུང་རྒྱུད་རིན་པོ་ཆེར་སྐུ་ཡོན་ཁོ་བོས་ཞབས་ཕྱི་ཞུས་ན་གསུངས་བ་བཞིན་ཞལ་བཞེས་བསྩལ་བས།
བཞུགས་གཡབ་ཤར་དུ་སྒེར་ཆོད་གནང་སྟེ། རྟེན་ཁྲི་དེར་བརྟེན་བཅས་སྒྲོས་ལྡན་ཆུང་ངུ་དང༌། རིག་འཛིན་བླ་རྒྱུད་སྨན་ཐང་པའི་ཕྱག་བྲིས་མ་འགྲེམས་པར་མཛད་དེ།
སྔ་དྲོར་ཐུགས་གཉེར་ཕུར་སྒྲུབ་སོགས་འཁྱུག་ཙམ་གྱིས་བདེ་བླག་ཏུ་ཁོང་དུ་ཆུད། དེ་ནས་ཡབ་རྗེ་མཆོག་གིས་སྒྲུབ་ཐབས་བརྒྱ་རྩའི་རྗེས་གནང་རེ་དང༌། ས་སྐྱ་བཀའ་འབུམ་ལྗགས་ལུང་ཐུན་རེ།
ཕྱི་དྲོར་སྐྱོར་སྦྱོང་ཕྲན་བུ་རེ་མཛད། འདི་ཙམ་ཞིག་ལ་རེ་ཞིག་རྗེ་རྡོ་རྗེ་འཆང་ཉིད་ཨ་ལྕེ་དྲུང་ཟུང་བཅས་གནས་བཅུར་བཞུགས་སྐབས་ཤིག་རྗེ་ཉིད་

ཀྱིས་རྫུ་འཕྲུལ་གྱིས་སྤོས་རེང་ཞིག་ཞལ་བར་བཙུགས་སྟེང་སྐུ་ལུས་ཀྱི་ལྗིད་རེང་བུར་བཀལ་ཏེ་བཞུགས་པས། སྐུ་མཆེད་ཟུང་ཧ་ལས་པར་གྱུར་པའི་ཚེ་ཅི་ཡང་མ་གསུངས་ཤིག་བཀའ་བསྩལ། ཅེས་ཨ་ཎི་དྲུང་འདིའི་གསུང་ལས་ཡང་ཡང་ཐོས།
དགུང་གྲངས་བརྒྱད་དུ་ཕེབས་པ་མེ་འབྲུག་ལོར་ཕུར་སྒྲུབ་ཀྱི་ཐུགས་འཛིན་རྣམས་སྔོན་དུ་སོང་ནས་ཐོག་མར་ཕེབས་ཤག་མཛད་ཀྱང༌། ཡབ་རྗེ་མཆོག་ནས་ཕུར་སྒྲུབ་ཚུལ་ཉེར་སྒོ་རུམ་དུ་བརྟག་བསྒྲིལ་མཛད་པས་མ་ཐོན་པ་ནི།
དེ་ལོ་ལྷ་ཆེན་ཁྱམས་སྟོད་ཨག་གླེན་ནམ་ཨང་ལན་ཀ་བརྒྱད་ཡ་གྱལ་གསུམ། ཉེན་གཅོང་དོགས་གནས་གང་ཡང་མེད་བཞིན་དུ་ཧོར་ཟླ་བདུན་པའི་ཚེས་བཅུ་གསུམ་ཉིན་གློ་བུར་རྡིབ་གཞོམ་བྱུང་བས།
ཐོག་མའི་ལ་ཉེ་དེ་ལྟར་མི་རུང་བ་འཕུར་ཤེས་མ་ཧཱ་ཀཱ་ལས་དགོངས་ཏེ་མ་གནང་བར་འཁུམས་སོ། དེ་ཙམ་ནས་བཟུང་སྔགས་འཆང་ཆོས་ཀྱི་རྒྱལ་པོས་མཛད་པའི་བྲག་རྫོང་མ་མཆན་བུ་བཅས་ཐུགས་ལ་ཟིན་ནས་ཞལ་འདོན་ཆག་མེད་ཀྱིས།
ཉིན་ལྟར་ཡི་གེ་བདུན་མ་སྟོང་ཕྲག་རེ་དང༌། སྔགས་འཆང་ཨ་མེས་ཞབས་ཀྱི་སྐུ་བསྟོད་ཤླཽ་ཀ་བརྒྱ་ཚར་ཆག་མེད་མཛད། དེ་ནས་ཡབ་རྗེ་མཆོག་སྐུ་འཁོར་རགས་བསྡུས་བཅས།
གཞིས་རྩེར་རྒྱལ་བ་ཡབ་སྲས་མིའི་དབང་པོ་བཅས་ཞལ་རྒྱས་ཐོག་མཇལ་ཕྱག་བཀའ་དྲིན་ཆེ་ནས་སྨིན་དྲུག་ཟླ་ནང་གདན་སར་ཕེབས་སྐབས་ཀྱི་བཅའ་སྒྲིག་རྣམས་སྔར་སྲོལ་བཞིན་དང༌། རྗེ་རྡོ་རྗེ་འཆང་ཉིད་ཨ་ལྕེ་དྲུང་ཟུང་བཅས་ནས་བླ་བྲང་ཟམ་སྣེར་ཕེབས་བསུ།
མཇལ་དར་བསྟར་བ། བྱིན་རླབས་ཞུ་བ་སོགས་མཛད་ནས། རིམ་གྱིས་གཟིམ་

ཆུང་དུ་དགའ་སྤྲོའི་དཔལ་ལ་ལོངས་སྤྱོད་པར་གནང༌། མི་རིང་བར་ཀུན་རྫོབ་ལྟར་སྣང་དུ་བེག་གེའི་སྙུན་ལྕི་བ་འདོགས་བཅས་བཞེས་གནང་སྐབས། ཡབ་རྗེ་མཆོག་ནས་བཀའ་དབང་རྗེས་གནང༌། བྱབས་ཁྲུས་ལྗགས་ཆུ།
སྐུ་གླུད་རྫོང་ཆོག་སོགས་མཛད་པས་གེགས་མེད་སྙུན་ལས་གྲོལ་བའི་ཚུལ་བཞེས་སོ། །དགུང་གྲངས་དགུར་ཕེབས་པ་མེ་སྦྲུལ་ལོར་རྗེ་ཉིད་ཀྱིས་དཔལ་ས་སྐྱའི་ཡབ་ཆོས་གྲས། ཁྲོ་བོའི་རྒྱལ་པོ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་ལྗགས་བསྙེན་ཟླ་གཅིག་དབང་ཁང་བདེ་ཆེན་སྨིན་གྲོལ་བདེ་ཆེན་དུ་གྲངས་བསྙེན་མཐར་ཕྱིན་མཛད་སྐབས།
ལྷོ་ཕྱོགས་ནས་འདི་ཡིན་མེད་པའི་སྒྲ་ཕིར་མང་པོ་ཞིག་དང་འོད་འཁྱུག་འཁྱུག་བྱུང་བས་ཅི་ཡིན་དགོངས།
རབ་གསལ་དེར་གཟིགས་པས། སྤྲིན་ནག་གི་ཁྲོད་ན་གུར་ལྷ་བརྒྱད་ཡོངས་རྫོགས་བྱ་ནག་ཐམས་ཅད་ཀྱི་ཁ་ནས་སྒོག་ཉག་རེ་རེ་ཐོགས་པ་ཞིག་འཁྲུངས། གཞན་ཡང་རྗེ་བཙུན་རིན་པོ་ཆེའི་གཟིགས་སྣང་བྱུང་བའི་ཚུལ་འབུམ་ཐང་ལྡེབ་བྲིས་ལ་གསལ་བ་བཞིན་དང༌།
དེ་ལོ་སྐྱབས་མགོན་མཐུ་སྟོབས་དབང་ཕྱུག་ཉིད་ཕུན་གླིང་དུ་ཐོག་མར་ཕེབས་སྐབས། དྲུང་འཁོར་གྱིས་གཞས་སོགས་ཀྱིས་བསུ་བ་དང༌།
སྐབས་ཤིག་ཐར་རྩེ་རྡོ་རྗེ་འཆང་ནམ་མཁའ་བསམ་འགྲུབ་ནས་སྐུ་མཆེད་བཅས་ལ་ཚེ་དབང་ཞིག་སྩོལ་དུས། ཚེ་བུམ་ཟན་གྲུབ་མ་དེ་ལས་འཆི་མེད་ཚེ་ཆུའི་རྒྱུན་དངོས་སུ་ཕེབས་པའང་ཡབ་རྗེ་མཆོག་ལ་ཉུང་ངུ༌།
རྗེ་རྡོ་རྗེ་འཆང་ལ་མང་ཙམ། འཇམ་མགོན་གཅུང་རིན་པོ་ཆེ་དང་ཡུམ་

མཆོག་དྲུང་ལ་གཏན་ནས་མ་བྱོན་པས་ཕྱིས་ཀྱི་རྟེན་འབྲེལ་ཡང་དེ་ལྟར་དུ་གྱུར་ཅིང༌། དེ་དུས་ཚེ་དཔག་མེད་ལྷ་དགུའི་སྒོ་ནས་འཆི་བླུ་དང་རྗེས་འབྲེལ་གྱི་བཀའ་དབང་ཐོག་མེ་ཏོག་དཀྱིལ་འཁོར་ལ་འབུལ་སྐབས་ཀྱང་ཡབ་རྗེའི་དེ་སངས་རྒྱས་ཚེ་དཔག་མེད་ལ་བབས།
རྗེ་རྡོ་རྗེ་འཆང་ཉིད་ཀྱི་དེ་རིན་ཆེན་ཚེ་དཔག་མེད་ལ་བབས། འཇམ་མགོན་གཅུང་དམ་པ་དང་ཡུམ་མཆོག་དྲུང་གི་དེ་གཞལ་ཡས་ཁང་ནང་དུ་ལྷུང་ཙམ་བྱུང༌།
གུར་ཁྲོ་བཅུ་དང་ཞལ་བསྙེན་དུས་ཀྱི་རྗེས་གནང་ཡང་གསན། ཡང་ཐར་རྩེ་རྡོ་རྗེ་འཆང་ཉིད་ནས་ཡབ་རྗེར་སྒྲོལ་དཀར། རྗེ་ཉིད་ལ་དབྱངས་ཅན་ལྷ་མོ། གཅུང་དམ་པར་ཞལ་སྒྲུབ་དུས་ཀྱི་ཐང་ག་བཅས་བསྩལ་བའང་བརྟགས་ཤིང་དཔྱད་ན།
ཡབ་རྗེ་མཆོག་ལ་སྐུ་ཚེ་བསྲིང་ཐབས་སྒོ་གང་ཟབ་མཛད་དགོས་པ་དང༌། རྗེ་རྡོ་རྗེ་འཆང་ཉིད་ཤེས་བྱའི་དཀྱིལ་འཁོར་ལ་སྒྲ་དབྱངས་ལྷ་མོ་ལྟ་བུའི་མཁྱེན་རབ་རྒྱས་པར་འགྱུར་བ་དང༌།
གཅུང་དམ་པ་ཉིད་ལ་གཉན་མགོན་ཞལ་བཞི་པ་ཤིན་ཏུ་འགོ་ཞིང་འཆེས་པས་ན། དེ་ཉིད་བསྟན་སྒྲུབ་ཀྱིས་ཕྲིན་འཆོལ་དགོས་པའི་བརྡ་ཡང་དག་པ་རྣམས་རྩ་བའི་བླ་མ་དམ་པ་གང་ནས་ལྐོག་གྱུར་རྗེན་སྟོན་དུ་གོར་མ་ཆག་གོ
།དགུང་གྲངས་བཅུ་པ་ས་རྟར་དབང་ཁང་ཕུའི་མགོན་ཁང་སྲིད་གསུམ་ཟིལ་གནོན་དུ་ལྷ་མཆོག་རྡོ་རྗེ་གཞོན་ནུའི་གྲངས་ཀྱི་ལྗགས་བསྙེན་ཁ་སྐོང་སྦྱིན་སྲེག་བཅས་མཐར་ཕྱིན་དུ་བཀའ་དྲིན་ཆེ་ཞིང༌།
ཐུན་བར་ལ་ཡབ་རྗེ་མཆོག་ནས་ས་སྐྱ་བཀའ་འབུམ་གྱི་ལྗགས་ལུང་དང༌། དེ་ལོ་སྒྲོལ་མ་གཡུ་

མཁར་མོའི་སྟེང་གི་དྲི་གཙང་ཁང་འདི་ཉིད་རྟེན་བརྟེན་པར་བཅས་གང་གི་ཡབ་རྗེ་ནས་གསར་བསྐྲུན་མཛད་པའང་ཡུམ་མཆོག་ཉིད་ཕེབས་གོང་གི་མནལ་ལམ་དེ་ཉིད་ལྐོག་གྱུར་རྗེན་གསལ་དུ་མངོན་ནོ། །དགུང་གྲངས་བཅུ་གཅིག་ཏུ་ཕེབས་པ་ས་ལུག་ལོར་ཁའུ་སྨན་ཆབ་སྐབས།
མར་ལམ་སྐྱེད་ལྷས་སུ་རྒྱབ་རིའི་བྲག་གྲུམ་ཕྱིར་འཕེན་ན་རུང་མིན་ཞུས་སྐབས་ཡབ་རྗེ་མཆོག་གི་བཀའ་ལས། ངེད་རང་རབ་གནས་བགྱིས་ན་མི་སྐྱོན་ཞེས་གསུངས་ཏེ།
ཡབ་སྲས་ཞལ་རྒྱས་ནས་ཕྱག་ནས་མཛད་པས་ད་ལྟའི་བར་དུའང་མ་ལྷུང་བ་ལིང་ངེར་ཡོད་པ་འདི་ཡིན་པར་གླེང་ཞིང༌། དེ་ནས་གཞི་ཐོག་ཕོ་བྲང་གི་ཤར་རྒྱུད་ཉེན་ཆེས་པས་ཞིག་གསོས་མཛད་སྐབས་རྗེ་རྡོ་རྗེ་འཆང་ཉིད་ཨ་ལྕེ་དྲུང་ཟུང་བཅས་ལ་བཞུགས་གནས་ཤིག་གསར་བསྐྲུན་གྱིས་གྱང་ལྡེབས་དང་ཤིང་སྒྲིགས་སོགས་ལ་ཚོན་དང་མཐིལ་ཞལ་སོགས་གྲུབ་བསྟུན།
ཡབ་རྗེ་མཆོག་ནས་གུར་ལྕམ་དྲལ་དང་ཞལ་གྱི་ཐུགས་འཛུགས་དང༌།
གནས་སློབ་ནས་གདུགས་དཀར་རྒྱལ་མཚན་འཛུགས་ཆོག་གནང་ཞིང༌། ནང་དུ་ཉེར་མཁོའི་ཡོ་བྱད་རྣམས་འགྲིག་རྗེས་རྗེ་རྡོ་རྗེ་འཆང་ཉིད་ཀྱི་སྐུ་ཡོན་གྱི་རིམ་པ་སྤྱི་དང༌། བྱེ་བྲག་རྒྱལ་སྲས་ལམ་བཟང་སོགས་ཐུགས་འཛིན་མཛད་པ་ཡིན།
རྣམ་ཐར་ཚིགས་བཅད་ལས། བགྲང་བྱ་དགུ་དང་བཅུ་ནས་ཉེར་བཟུང་སྟེ། །ཡི་དམ་ཞི་ཁྲོའི་དུས་གྲངས་མཚན་བསྙེན་དང༌། །འཁོར་ལོ་གསུམ་ལྡན་ཁྲིར་ཕེབས་རབ་བྱུང་དང༌། །སྔགས་འཆང་དགོས་དོན་སྒྲུབ་ལ་གསོལ་བ་འདེབས།
།ཅེས་གསུངས་པ་ལྟར། ས་སྐྱ་པའི་

ཡབ་ཆོས་ཁྲོ་རྒྱལ་འབྱུང་པོ་འདུལ་བྱེད་དང༌། ལྷག་པའི་ལྷ་མཆོག་བཛྲ་ཀི་ལ་ཡིའི་བསྙེན་སྒྲུབ་མཛད་ཚུལ་རྣམས་གོང་དུ་བསྟན་ཟིན་ནས། འདིར་ཆོས་ཀྱི་རྒྱལ་པོ་འཇམ་མགོན་ས་སྐྱ་པཎྜི་ཏའི་ཆོས་ཁྲི་ཆེན་པོར།
ལྷར་བཅས་འགྲོ་བ་མཐའ་དག་གི་ཁམས་གསུམ་ཆོས་ཀྱི་རྒྱལ་པོར་དབང་བསྐུར་བའི་ཚུལ་ཅུང་ཟད་བརྗོད་པར་བྱ་བ་ནི། ས་ལུག་དབྱུག་ཟླའི་མཇུག་ལ་སྐུ་རིམ་དུ་རྒྱལ་གསུང་བཀའ་འགྱུར་རིན་པོ་ཆེ་གསུང་སྒྲོག་དང༌།
དམར་ཆེན་གཏོར་བཟློག སྨིན་ཟླའི་མཇུག་ཚེས་དགེ་བར་བྱ་ཁྲ་མའི་འབྲུ་ཕུང་ལ་བསྟན་སྲིད་ཇི་མཐོར་རྒྱས་པའི་རྟེན་འབྲེལ་དུ་དར་འཛུགས་སོགས་དང༌། ཕུར་བཟློག་སྒྲུབ་ཞག་ལྔ་པ་ཞིག་ཀྱང་གནང་ངོ༌།
།དགུང་གྲངས་བཅུ་གཉིས་སུ་ཕེབས་པ་ལྕགས་སྤྲེལ་རྒྱལ་ཟླའི་ཚེས་གཅིག་ཉིན་ལྷ་མཆོད་སྔོན་འགྲོ། སྐྱབས་མགོན་ཡབ་སྲས་སྐུ་འཁོར། བན་ཚང་བླ་རིགས་སོགས་དང་བཅས། ཚོམས་ཆེན་དུ་དགའ་སྟོན་བཞུགས་གྲལ་སྔར་རྒྱུན་བཞིན་དང༌།
ཚེས་གཉིས་ནས་བཟུང་རྗེ་རྡོ་རྗེ་འཆང་བན་ཚང་པའི་འཁོར་ཚོགས་དང་བཅས་པས་གཏོར་སྤོད་སྐབས་ཡོངས་གྲགས་ཀྱི་ཁག་བཞིར། ལྷ་མདུང༌། རྔ་རིལ། དར་ལྕོག་ཅན་ཁ་བཏགས་བསྟན་འགྲོའི་བདེ་སྐྱིད་དར་བའི་ཐུགས་སྨོན་བཅས་འབུལ་བར་མཛད།
ཚེས་གསུམ་ནས་ཡབ་རྗེ་རྡོ་རྗེ་འཆང་ནས། མགོན་ཁང་སྟེང་འོག བདུད་འདུལ་ཕུག་སྐྱེད་བསམ་དུས་མཆོད་རྣམས་སུ། རུ་མཚོན་གསར་འཛུགས་སྐབས་རྗེ་རྡོ་རྗེ་འཆང་ཉིད་ཀྱང་ཕེབས།
དེ་ནས་དངོས་གཞི་གསེར་ཁྲིར་མངའ་གསོལ་གོང༌།

རྒྱལ་སྲས་ལམ་བཟང་གི་གསུང་བཤད་ཀྱི་དགའ་སྟོན་སྩོལ་བར་སྐུ་ན་ཕྲ་སྐབས་ཐུགས་སྤོབས་སྦྱོང་ཕྱིར་དུ། གནས་སློབ་ནས་ཞབས་བསྐུལ་ཞུ་དོན་བཞིན། གཞི་ཐོག་བླ་བྲང་གི་ཤར་གྱི་ཉེ་འདབ་ཁང་གསར་བསོད་ནམས་དཔལ་འབྱོར་གྱི་གླིང་དུ་གྲགས་པར།
གང་གི་སྐུ་མཆེད་འཇམ་མགོན་གཅུང་རིན་པོ་ཆེ་དང༌། ཨ་ཎི་དྲུང་ཡུམ་མཆོག རྗེ་བཙུན་དྲུང་གསུམ། གནས་སློབ། གསོལ་གཟིམ་སོགས་བཅུ་ཕྲག་བརྒལ་ཙམ་ལ། ཚོགས་ཆེན་མོར་ཇི་ལྟར་སྩོལ་བ་བཞིན་བཤད་ལུང་ཉིན་གསུམ་མ་ཞིག་བཀའ་དྲིན་ཆེ་བ་ནི།
སྐུ་ཚེ་འདི་ཉིད་དུ་ཆོས་འཆད་མཛད་པའི་ཐོག་མ་དང༌། ཟླ་དེའི་ཉེར་གསུམ་ལ་འཆམ་མགོན་བཅུ་དགུ་གདན་འདྲེན་ཟབ་པ་བཅས་ཚོགས་ལ་ཡབ་སྲས་ཟུང་ཕེབས།
ཉེར་ལྔར་བསྙེན་ཆས་ལྷ་ཁང་རྡོ་གཅལ་དུ་མཛད། ཉེར་བརྒྱད་ཉིན་ལས་མཁན་རུ་འདྲེན་བཅས་ཀྱི་གར་འཆམ་རྔམ་བརྗིད་དང་ལྡན་པ་ཀུན་གྱི་ཡིད་འཕྲོག་པ་དང༌། ཉེར་དགུར་གཏོར་ཟོར་འཕངས་ནས།
གནམ་གང་ལ་ཆོས་སྲུང་རྣམས་ལ་གཏང་རག་འཕྲིན་འཆོལ་ཟུང་འབྲེལ་གྱི་བསྐང་བ་བརྒྱ་ཚར་གྲགས་པ་དང༌། ཧོར་ཟླ་དང་པོའི་ཚེས་གཅིག་ལ་མགོན་པོ་མངའ་གསོལ་རྒྱས་པར་མཛད་རྗེས་གཞི་ཐོག་ཕོ་བྲང་གི་ཚོམས་ཆེན་མོར།
སྐྱབས་མགོན་དམ་པ་ཡབ་སྲས་དཀོན་མཆོག་གི་གྲངས་ལྡན་གྱི་དབུ་གཡས། ཆོས་གྲྭ་ཉི་ཟླ་ཟུང་གི་བྱ་བ་ལས་ཀྱི་སྣེ་མོ་བ། གཞུང་ས་ཆེན་པོ་སོགས་ནས་ཁྲི་འདོན་གྱི་ལེགས་སྐྱེས་འབུལ་མི་སྐུ་ཚབ་སོགས་སེར་སྐྱ་མཆོག་དམན་འོས་བབས་རྣམས་ལ་ལོ་གསར་གྱི་དགའ་སྟོན་གྱ་ནོམ་པ་བསྟར་ཞིང༌།
ཚེས་

གཉིས་ནས་བཟུང་ཉིན་གསུམ་ལ་གསེར་ཁྲིར་མངའ་གསོལ་དངོས་གཞིའི་དགའ་སྟོན་སྔ་མ་གཉིས་ཀྱི་ཚེ་ཡབ་རྗེ་མཆོག་ནས་གཞི་ཐོག་ཕོ་བྲང་གི་ཡང་སྟེང་དུ་ལྷ་བསངས་དང༌། དེ་ནས་སྔར་སྲོལ་ལྟར་བཅའ་སྒྲིག་སྔོན་དུ་བཏང་ནས།
ཉིན་དང་པོ་ལ། རྒྱལ་བ་ཟས་གཙང་སྲས་པོས་ཆོས་འཁོར་བསྐོར་བའི་ཆོས་དུང་དཀར་པོ་རྒྱང་གྲགས་ཉི་རྩེ་ལ་གསུང་བསྐུལ་གྱིས་མཁས་པ་ཟིལ་གནོན་རྣམས། འཁོར་ལོ་གསུམ་ལྡན། ཆོས་ཁྲི་ཐང་མོ་ཆེ་སོགས་མཚན་མཆོག་གསུམ་ལྡན་གྱི་གསེར་ཁྲི་རིན་པོ་ཆེའི་མདུན་དུ།
ཆོས་གྲྭ་རྣམ་གཉིས་ཀྱིས་གཙོས་སྡོམ་བརྩོན་སྡེ་སྣོད་འཛིན་པའི་དགེ་བའི་བཤེས་གཉེན་རྣམས་ཀྱི་གྲལ་གྱི་གཞིར་བཟུང༌། སྐྱ་སེར་ཁྲི་ཕྲག་ལངས་པའི་ཚོགས་ཀྱི་ཁྲོད་དུ།
སྲིད་ཞིའི་གཙུག་རྒྱན་འཇམ་མགོན་མི་སྲིད་བཟུང་བ་སྐུ་མཆེད་སྐུ་མཚན་དང་དཔེ་བྱད་ཀྱིས་སྤྲས་ཤིང༌། ལྟ་བས་ཆོག་མི་ཤེས་པ་སྐུ་འཁོར་དང་བཅས་པ་རྣམས་འཕགས་པ་རྟ་ཐུལ་ལྟར་སྤྱོད་ལམ་དུལ་ཞིང༌།
ཚངས་པའི་རྒྱལ་པོ་ལྟར་བློ་གྲོས་དང་ལྡན་པའི་སྒོ་ནས་ཕྱག་ལེགས་པར་ཕེབས་ཏེ། གསེར་ཁྲི་རིན་པོ་ཆེར་སྐུ་གསུང་ཐུགས་འགྱུར་པ་མེད་པ་ལྷན་ནེ་ལྷང་ངེ༌། ལྷམ་མེར་ཕེབས་བསྟུན་གསུང་རབ་ཀློག་པ།
མཎྜལ་འབུལ་བ་སོགས་སྔར་རྒྱུན་གྱི་ཕྱག་ལེན་བཞིན་གྲུབ་འཕྲལ། གཉིས་མེད་གསུང་བ་དོན་ཀུན་གྲུབ་ཀྱིས་རིགས་ཅན་གསུམ་ལ་ཆོས་ཀྱི་འཁོར་ལོ་བསྐོར་བའི་ཚུལ་ཇི་ལྟ་བར་རྗེ་རྡོ་རྗེ་འཆང་ཉིད་ཀྱིས་སེམས་བསྐྱེད་གསལ་འདེབས་ནས་བརྩམས།
འཇམ་མགོན་ས་སྐྱ་པཎྜི་ཏ་ཆེན་པོས་དབུས་གཙང་ཁམས་གསུམ་དུ་ཚོགས་ཆོས་སུ་ལེགས་པར་

གདམས་པའི་བསྟན་བཅོས་ཆེན་པོ། ཐུབ་པའི་དགོངས་པ་རབ་ཏུ་གསལ་བར་བྱེདཔའི་མཚན་དོན་ནས་བསམ་གཏན་གྱི་ཕར་ཕྱིན་ཡན་ལེགས་པར་བསྩལ། ཉིན་བར་མར་གོང་བཞིན་བཅའ་སྒྲིག་སྔོན་འགྲོའི་སྔར་གྱི་འཕྲོ་ནས་སྐུ་གསུམ་ཡེ་ཤེས་ཀྱི་རྣམ་བཞག་ཡན་ཆད།
ཉིན་གསུམ་པར་སྐྱབས་མགོན་ཡབ་སྲས་གསུམ་ཆར་གོང་གི་དགེ་མཚན་དང་བཅས་ཕེབས་ཏེ། རྗེ་རྡོ་རྗེ་འཆང་ཉིད་ཀྱིས་སྔར་གྱི་འཕྲོས་ནས་མཇུག་གི་སྦྱར་བྱང་བར་ཚང་ལ་མ་ནོར་བ།
ཀུན་གྱི་ཡིད་འཕྲོག་པ། གསུང་འཇམ་ཞིང་སྙན་ལ་དག་ཅིང་གསལ་བ་ཉེ་རིང་མེད་པ་ཚངས་པའི་དབྱངས་ལྟ་བུའི་སྒོ་ནས་དེར་འདུས་ཀུན་གྱི་རྣ་བའི་བདུད་རྩིར་སིམ་པ། བསྙེངས་པ་མི་མངའ་བའི་སྤོབས་པ་གཟེངས་མཐོ་བའི་ངང་ནས་བསྩལ་བས་ཀུན་ཀྱང་དགའ་བདེའི་དཔལ་ལ་ལྷག་པར་སྦྱར་རོ།
།དེ་ལྟར་གྱི་སྐབས་རྟེན་འབྲེལ་ལེགས་སྐྱེས་ཕུན་སུམ་ཚོགས་པ་བསྟར་བ་ནི། རྒྱལ་བ་ཐམས་ཅད་མཁྱེན་གཟིགས་བདུན་པ་ཆེན་པོ་མཆོག་ནས་ཁྱད་དུ་མཚར་བའི་དགུ་ཚན་དགུ།
ས་སྐྱོང་མི་དབང་ཡབ་སྲས་ནས་དེ་བཞིན་སོགས་མདོར་ན་གཞིས་བྱེས་དངོས་འབུལ་རྨུགས་འཛིན་དབང་པོའི་གན་མཛོད་ལ་ཅོ་འདྲི་བ་དང༌། དགེ་འདུན་འདུས་པ། སྐྱེ་བོའི་ཚོགས་དང་བཅས་པ་ལ་མང་ཇ་གདན་ནོན་སྦྱིན་འགྱེད་གྱ་ནོམ་པ་སྟོབ་པ་སོགས་དང༌།
གདན་ས་ཆེན་པོའི་རྟེན་ཁྱད་མཚར་རྣམས་ལ་མཆོད་པ་སྙན་ཤལ་སྤྱན་གཟིགས། གཞན་ཡང་ཟུར་འབུལ་གྱི་རྣམ་བཞག་དགོས་པ་རྣམས་ཀྱང་དེ་བཞིན་བཅས་མཛད་ཅིང༌།
རྒྱལ་དཔོན་ནས་མོལ་གཏམ་ཕུལ་གྲུབ་རྗེས་ཡབ་རྗེ་ཆོས་ཀྱི་རྒྱལ་པོས། གང་

གི་རིགས་སྲས་དམ་པ་སྐུ་མཆེད་ཟུང་ཁམས་གསུམ་ཆོས་ཀྱི་རྒྱལ་པོར་མངའ་གསོལ་བའི་ལེགས་ཚོགས་ཀྱིས་མཚོན། བདག་གཞན་གྱི་དུས་གསུམ་དུ་བསགས་པའི་དགེ་རྩ་རྣམས་ཆབ་མི་འཚལ་བའི་ཕྱིར་ཡོངས་བསྔོའི་རྒྱས་བཏབ་རྗེས་ཡབ་རྗེ་རྡོ་རྗེ་འཆང་སྐུ་མཆེད་ཀྱི་མདུན་དུ་བཞེངས་ནས།
རྒྱལ་སྲིད་སྣ་བདུན་བཀྲ་ཤིས་རྫས་བརྒྱད་སོགས་ཀྱི་མངའ་འབུལ་སྨིན་རྒྱས་དཔོན་སློབ་ལྷན་རྒྱས་ནས་གནང་བའི་ཤིས་བརྗོད་བན་ཚང་དབུ་བྱེད་ཆེ་བས་བྱང་དྲངས།
ཚོགས་པ་བྱིངས་བཅས་ནས་འབྲུག་སྟོང་དུས་གཅིག་ཏུ་ལྡིར་བ་ལྟ་བུའི་གསུང་གདངས་ཀྱིས་བརྒྱན་པར་མཛད། འཇམ་མགོན་སྐུ་མཆེད་གང་གི་རྒྱལ་ཚབ་ཏུ་མངའ་གསོལ་ལེགས་བྱས་ཀྱི་རྟེན་འབྲེལ་དགེ་བས་མཚོན།
འཛམ་གླིང་ན་འགྲན་ཟླ་དང་བྲལ་བར་མཁས་གྲུབ་གཟུར་གནས་དུ་མས་བསྔགས་པའི་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་སྲིད་མཐའི་བར་དུ་བྱོན་ནས་གསེར་ཁྲི་རིན་པོ་ཆེར་མངའ་གསོལ་གྱི་རྟེན་འབྲེལ་འབད་མེད་ལྷུན་གྱིས་གྲུབ་པའི་དགེ་མཚན་སྲིད་ན་གསལ་བ་ནི།
ནམ་མཁའི་ཁམས་ཤིན་ཏུ་དྭངས་ཤིང༌། ཉི་འོད་གསལ་བ། འཇའ་དང་འོད་ཀྱི་གུར་ཁང་འཁྱིལ་བ། དཀར་ཕྱོགས་ལྷ་རྣམས་མེ་ཏོག་གི་ཆར་སྙིལ་ཞིང་དེར་འདུས་ཀྱི་སྐྱེ་དགུ་མཐའ་དག་དགའ་མགུ་ཡི་རང་གི་དད་པའི་ཐལ་སྦྱར་དང་ཆབས་ཅིག་གནས་ཚུལ་དེ་ལྟར་འབྱུང་འགྱུར་གྱི་སྨོན་ལམ་འདེབས་པ་དང༌།
སྐྱབས་མགོན་རྡོ་རྗེ་འཆང་ཡབ་སྲས་རྣམ་གསུམ་གྱི་ངོ་མཚར་མཛད་པའི་གླེང་མོ་སྒྲོག་པ་ལ་གཅིག་ཏུ་གཞོལ་པར་གྱུར་ཅིང༌།
དེའི་སང་ཉིན་གེགས་མེད་དོན་ལྡན་གྱི་

དགའ་སྟོན་ཆེན་མོའི་ཐོག་རྗེ་རྡོ་རྗེ་འཛིན་ཉིད་ལ་ཡབ་སྲས་ཟུང་གིས་མཚོན་གཞིས་བྱེས་སེར་སྐྱ་དྲག་ཞན་རྣམས་ནས་ལེགས་སོའི་སྒོ་བརྒྱ་རྣམ་པར་དབྱེ་བའི་སྐབས་སོ། །དེ་ལྟ་བུའི་གསེར་ཁྲི་རིན་པོ་ཆེར་མངའ་གསོལ་ནས་གངས་རིའི་ལྗོངས་འདིར་བསྟན་པ་རིན་པོ་ཆེར་གསོལ་སྨན་དུ་གྱུར་པའི་བྱ་བ་ཇི་ལྟར་མཛད་པའི་ཚུལ་ལ།
ཐོས་རྩོམ་གཉིས་རྟོགས་སླ་བའི་ཕྱིར་ཕྱོགས་སྡོམ་དུ་བཤད་པ་དང༌། བསམ་བསྒོམ་འཆད་རྩོད་ཀྱིས་མཚོན་ལུགས་བརྒྱའི་མཛད་ཕྲིན་ཀུན་གསལ་གྱི་གྲུ་ལྟར་ཡངས་ཤིང་རྒྱ་ཆེ་བའི་ནང་ནས་ཆ་ཤས་ཙམ་སྟོན་པ་དང་གཉིས་ལས།དང་པོ་ནི་རྣམ་ཐར་བསྡུས་པ་ལས།
ཡོངས་འཛིན་བཅུ་ཕྲག་བཞི་ཉེར་གསན་མཐར་ཕྱིན།
།བསམ་བྱུང་རིག་པའི་རང་རྩལ་ཐོལ་བྱུང་བརྡོལ། །བསྒོམ་སྒྲུབ་ཉིན་ཞག་ཕྲུགས་དགུར་ཉེར་བདུན་ཙམ། །བསྟན་པའི་བྱ་བར་གཞོལ་ལ་གསོལ་བ་འདེབས། །ཅེས་གསུངས་པ་ལྟར། དབང་ལུང་མན་ངག་སོགས་གསན་པ་རྒྱ་མཚོའི་ཕ་རོལ་ཏུ་གྱུར་པའི་ཚུལ་ནི་འདི་ལྟ་སྟེ།
རྗེ་རྡོ་རྗེ་འཆང་ཉིད་ཀྱི་ཞལ་སྒོ་ལས་བྱོན་པའི་གདུང་རབས་གདན་རབས་ཀྱི་ལོ་རྒྱུས་ལས། ཡབ་རྗེ་རྡོ་རྗེ་འཆང་དང་ཐར་རྩེ་རྗེ། །གནས་གསར་རྗེ་དང་བྲག་རྩ་རྗེ་བཙུན་དྲུང༌།
།གཞི་དགོན་རབ་བརྟན་བཟང་དང་རྟ་ནག་མཁན། །ཚུལ་ཁྲིམས་བཟང་དང་ངོར་ཆེན་བསོད་ནམས་བཟང༌། །སངས་རྒྱས་ཡེ་ཤེས་དཔལ་ལྡན་ཆོས་སྐྱོང་ཞབས། །གོང་དཀར་བསོད་ནམས་བློ་གྲོས་རྣམ་མཁྱེན་གྲོང༌།
།ཆོས་དབང་རྒྱ་མཚོ་ཆུ་རི་བཀྲ་ཤིས་དོན། །ཀུན་དགའ་

ཆོས་འཕེལ་རིན་ཆེན་བཟང་པོ་སྟེ། །གོང་དཀར་རྣམ་ལྔ་རིན་ཆེན་མི་འགྱུར་ཞབས། །འགྲོ་མགོན་མཐུ་དབང་དེ་སྲས་རིག་འཛིན་མཚན། །མཁན་ཆེན་དབང་ཕུན་མཁན་ཆེན་ཀུན་དགའ་ཟླ། །སེངྒེ་རྒྱལ་མཚན་ཤ་རི་མངའ་བདག་ཆེ།
།རྒྱལ་དབང་སྐལ་བཟང་རྗེ་དང་མཆོག་སྤྲུལ་ཞབས། །དཔལ་ལྡན་ནོ་མིན་ཧན་དང་འོན་རྒྱལ་སྲས། །ལོ་ནས་སེམས་དཔའ་ཆེན་པོ་སྨིན་གྲོལ་གླིང༌། །ཁྲི་ཆེན་རིན་ཆེན་རྣམ་རྒྱལ་སྲས་མཆོག་བཅས། །འབྲི་ཁུང་རྗེ་དང་བསམ་སྡིང་ཡང་ཟབ་རྗེ།
།དངོས་གྲུབ་སྡིང་དང་ཀུན་དགའ་དོན་གསལ་སོགས། །གུས་པས་བསྟེན་ནས་རིས་མེད་ཆོས་རྒྱུན་ཞུས། །ཉམས་ལེན་མེད་ཀྱང་དབང་ལུང་མན་ངག་ཁྲིད། །གཞོན་དུས་བརྩོན་ཁུལ་སློབ་མ་བསྟན་འཕེལ་དང༌།
།བཏང་སྙོམས་དམ་ཉམས་བསགས་པ་གྲངས་མེད་ཡོད། །ཅེས་གསུངས་པ་ལྟར་ཡབ་རྗེ་རྡོ་རྗེ་འཆང་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས། གྲུབ་ཆེན་ཛཱེ་ཏ་རིའི་ལུགས་ས་སྐྱ་པའི་ཡབ་ཆོས་ཚེ་དཔག་ལྷ་དགུའི་དབང་དང།
སྔགས་འཆང་ཆེན་པོ་ཡན་ཆད་སྙན་བརྒྱུད་ཁོ་ནར་བཞུགས་པ་ལ་སྔགས་འཆང་ཉིད་ཀྱི་གྲུབ་རྒྱལ་གླིང་པ་པད་རྒྱལ་གྱི་དོན་དུ་ཡི་གེར་འགོད་གནང་བའི་ཚེ་སྒྲུབ་ཀྱི་གདམས་པའི་སྒོམ་ལུང་བཅས་གསན།
ཨ་མེས་ཞབས་ཀྱིས་མཛད་པའི་གདོན་སྒྲོལ་གྱི་ཆོ་ག་ཕུན་ཚོགས་བསམ་འཕེལ་ཕྱག་བཞེས་ཀྱིས་བརྒྱན་པའི་ལུང༌། འཕགས་པ་རིན་པོ་ཆེས་མཛད་པའི་རི་ཁྲོད་མའི་བྱབས་ཁྲུས་ལུང་བཅས།
ནར་པཎ་ཡིག་སྟེང་ནས་ཇོ་ལུགས་སྨེ་བརྩེགས་ལྗང་ནག་གི་རྗེས་གནང༌། ངག་ཆོས་

ཡིག་སྟེང་ནས། ས་ལུགས་སྨེ་བརྩིགས་དུད་ཁའི་རྗེས་གནང༌། ས་ལོའི་ཡིག་སྟེང་ནས་འཇམ་དབྱངས་དམར་སེར་གྱི་རྗེས་གནང༌། གུ་གེ་པཎ་ཆེན་སོགས་ཀྱི་ཡིག་རྙིང་སྟེང་ནས་གསེར་ཆོས་འཇམ་དཔལ་ནག་པོའི་རྗེས་གནང༌།
ངོར་ཆེན་དཀོན་མཆོག་ལྷུན་གྲུབ་ཀྱི་ཡིག་སྟེང་ནས་བ་རི་བརྒྱ་རྩའི་སྒྲུབ་ཐབས་རྒྱུད་སྡེ་གོང་འོག་སྣ་ཚོགས་ཀྱི་རྗེས་གནང་བདུན་ཅུ་དོན་བརྒྱད། ངོར་ཆེན་དཀོན་ལྷུན་གྱི་ཐོ་ཡིག་མུན་སེལ་སྒྲོན་མའི་ལུང་བཅས་གསན།བླ་མེད་ཀྱི་སྐོར་ལ་ཐབས་རྒྱུད་ལ་གསང་འདུས་འཕགས་ལུགས་མི་བསྐྱོད་རྡོ་རྗེ་ལྷ་སོ་གཉིས་ཀྱི་རས་བྲིས་ཀྱི་དཀྱིལ་འཁོར་དུ་སྨིན་དབང་གི་ཐོག་མ་སྔགས་འཆང་ཐམས་ཅད་མཁྱེན་པ་ཀུན་དགའ་བསོད་ནམས་ཀྱི་མངོན་དཀྱིལ་དང༌།
སྔགས་འཆང་ཆེན་པོའི་དབང་གི་མཚམས་སྦྱོར་བཅས་ཀྱི་སྟེང་ནས་བཀའ་བབས་བདུན་ལྡན་གྱི་དབང༌། ཤེས་རབ་ཀྱི་རྒྱུད་ལ། གྲུབ་མཆོག་སློབ་དཔོན་ནག་པོའི་ཟབ་དོན་སྦྱངས་གཞི་མངལ་སྐྱེས་ལྟར་བཀྲལ་བའི་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ།
སྔགས་འཆང་ཀུན་བསོད་ཀྱི་སྒྲུབ་དཀྱིལ་དང༌། སྔགས་འཆང་ཆེན་པོའི་དབང་གི་མཚམས་སྦྱོར་བཅས་ཀྱི་སྟེང་ནས་གསན།
སྔགས་འཆང་ཡིག་སྟེང་ནས་ཚེ་དབང་གྲུབ་རྒྱལ་མ་རྒྱུད་སྲོལ་མང་འདུས་གསན།གཉིས་མེད་རྒྱུད་ལ། དཔལ་དུས་ཀྱི་འཁོར་ལོའི་ཐུན་མོང་ལྷ་གསུམ་གྱི་ནང་ཚན་ཀླུ་གདོན་འཇོམས་པར་བྱེད་པ་རྗེ་སྒོ་རུམ་པའི་ཡིག་སྟེང་ནས་མཁའ་ལྡིང་རྡོ་རྗེ་ཁྱུང་ཁྲའི་རྗེས་གནང༌།
ངག་ཆོས་ཡིག་སྟེང་ནས་ཁྱུང་ནག་

རྗེས་གནང་བཅས་དང༌།ཐུན་མོང་མ་ཡིན་པའི་སྐོར་ལ། གྲུབ་རིགས་ཡོངས་ཀྱི་གཙུག་རྒྱན་འཕགས་ཡུལ་གྱི་པཎ་གྲུབ་འཇིགས་བྲལ་དཔལ་ལྡན་ཆོས་སྐྱོང་ལ་ཡེ་ཤེས་མཁའ་འགྲོའི་བྱིན་གྱིས་རླབས་ཤིང་གདམས་པ་མངོན་སུམ་དུ་བསྩལ་བ་ནས་བཟུང་པཎ་གྲུབ་དབང་པོ་གྷ་ཡ་དྷ་རས།
གངས་རིའི་ཁྲོད་ཀྱི་ལོ་ཙྭ་བ་ཡོངས་ཀྱི་གཙུག་རྒྱན་འབྲོག་མི་ཤཱ་ཀྱ་ཡེ་ཤེས་ལ་གདམས་ངག་སྒོ་སྐྱེས་མཛད་དེ། རིམ་བཞིན་རྗེ་བཙུན་བརྩེ་བ་ཆེན་པོ་ཀུན་དགའ་སྙིང་པོ་མཆོག་ལ་བཀའ་བབས་ཤིང༌།
ཉེ་བརྒྱུད་གྲུབ་ཆེན་བིར་ཝ་པ་གཙོ་འཁོར་ལྔ་གདན་ས་འདི་ཉིད་དུ་ས་དཀར་པོ་རྒྱབ་ཡོལ་གྱི་ཚུལ་དུ་མཛད་ནས་བརྩེ་བ་ཆེན་པོ་ཉིད་ལ་ཞལ་མངོན་སུམ་དུ་བསྟན་ཏེ།
གདམས་པ་ཡོངས་སུ་རྫོགས་པར་བསྩལ་བ་བཅས་ས་སྐྱ་གོང་མ་ཡབ་སྲས་རྣམས་ནས་རིམ་པར་སློབ་བརྒྱུད་གྲགས་ཆེ་བ་ངོར་རྫོངས་གོང་དཀར་བ་སོགས་མང་དུ་ཕེབས་ཀྱང་གཙོ་བོར་རྒྱལ་བས་ལུང་བསྟན་པའི་ཀུན་མཁྱེན་ཨེ་ཝཾ་པ་ཆེན་པོ་དང༌།
མུས་ཆེན་སེམས་དཔལ་ཆེན་པོའི་བར་དུ་བྱོན་ཞིང༌། དེ་ལ་སློབ་ཚོགས་གྲངས་མང་བས་ཐུན་མོང་མ་ཡིན་པའི་སྐོར་འགའ་བརྩེ་བ་ཆེན་པོ་ཉིད་ཀྱི་རྣམ་འཕྲུལ་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་ཉིད་ལ་ཟུར་དུ་གསུངས་པ་ནས་བཟུང༌།
ཚོགས་སློབ་གཉིས་སུ་གྱེས་པའི་ད་ལམ་ཐུན་མོང་བ་གསུང་ངག་རིན་པོ་ཆེའི་ཚོགས་བཤད་གསན་སྐོར་ལ། ཚད་མ་སྙན་བརྒྱུད་བཞི་བའི་སྒོ་ནས་འཆད་དགོས་པ་ལས།
དང་པོ་བླ་མ་ཚད་མར་བྱ་བའི་ཕྱིར་བླ་མ་བརྒྱུད་པའི་རྣམ་ཐར་

དང༌། གསོལ་འདེབས་ཀྱི་ལུང་གཉིས་ལ། གསང་སྔགས་སྔོན་འགྲོ་ཐེག་པ་ཐུན་མོང་བའི་ལམ་གྱི་གཞི་བཅའ་བ་ནི་ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་ཁྲིད་ཡིག་སྣང་གསུམ་མཛེས་རྒྱན་གྱི་སྙིང་པོ་བསྡུས་པ།
མཁན་ཆེན་ངག་དབང་ཆོས་གྲགས་ཀྱི་སྣང་གསུམ་སྙིང་པོའི་ལེགས་བཤད་ཀྱི་སྟེང་ནས་གསན་པའི་མུར། དེས་མཛད་པའི་རྒྱ་མཚོ་གཉིས་ཀྱི་སྟེང་ནས་གསུང་སྒྲོས་སོགས་ཅི་རིགས་ཀྱིས་བརྒྱན་ཏེ་བཤད་པའི་རྣམ་གྲངས་ཅི་རིགས་པ་ལེན་པར་མཛད་པའི་ཁྲིད་ཀྱི་རྒྱབ་ཆོས་སུ་གནང་བའི་ཐོག་མར་ངེས་ཤེས་བསྐྱེད་པའི་སྐབས་བླ་མ་བརྒྱུད་པའི་རྣམ་ཐར་གྱི་སྐོར་ལ།
བླ་མ་རྒྱ་བོད་ཀྱི་རྣམ་ཐར་གསུང་ངག་གླེགས་བམ་པོད་སེར་ནས་བྱུང་བ་དང༌།
ས་ཆེན་རྣམ་ཐར་རྩེ་མོའི་བསྟོད་པ་ཁྱོད་ཉིད་མ་བཅས་རྗེ་བཙུན་རིན་པོ་ཆེས་མཛད་པ། རྗེ་བཙུན་རིན་པོ་ཆེའི་རྣམ་ཐར་ས་པཎ་གྱིས་མཛད་པ། དེ་ཉིད་རྣམ་ཐར་མནལ་ལམ་མ་ན་རོ་བནྡེ་གཤིན་རྗེ་གྲགས་ཀྱིས་མཛད་པ།
ས་པཎ་གྱི་རྣམ་ཐར་འཕགས་པས་མཛད་པ། འཕགས་པའི་རྣམ་ཐར་ཤར་ཆེན་ཡེ་ཤེས་རྒྱལ་མཚན་གྱིས་མཛད་པ། ཚོགས་སྒོམ་པའི་རྣམ་ཐར་གཉགས་སྙིང་པོ་རྒྱལ་མཚན་གྱིས་མཛད་པ། ཉན་ཆེན་བསོད་ནམས་བརྟན་པའི་རྣམ་ཐར་དཀར་བྲག་པ་རཏྣ་སིང་ཧས་མཛད་པ།
དཀར་བྲག་དེ་ཉིད་ཀྱི་རྣམ་ཐར་ཞལ་གསུངས་མ། ཞང་པའི་རྣམ་ཐར་དཔལ་ལྡན་ཚུལ་ཁྲིམས་ཀྱིས་མཛད་པ། བུདྡྷ་ཤྲཱིའི་རྣམ་ཐར་ངོར་ཆེན་རྡོ་རྗེ་འཆང་གིས་མཛད་པ།
ངོར་ཆེན་རྣམ་ཐར་དགུང་གྲངས་དོན་བཞི་པ་ཡན་མུས་ཆེན་

སེམས་དཔའ་ཆེན་པོས་མཛད་པ། མུས་ཆེན་སེམས་དཔའ་ཆེན་པོའི་རྣམ་ཐར་ཁ་སྐོང་དང་བཅས་པ་ཀུན་མཁྱེན་བསོད་ནམས་སེང་གེས་མཛད་པ། དེའི་རྣམ་ཐར་གསུང་སྒྲོས་མ་གུང་རུས་མཛད་པ། ཀུན་མཁྱེན་རིན་པོ་ཆེ་དང་ཡོངས་འཛིན་དཀོན་མཆོག་འཕེལ་གཉིས་ཀྱི་རྣམ་ཐར་མུས་ཆེན་སངས་རྒྱས་རིན་ཆེན་གྱིས་མཛད་པ།
སངས་རྒྱས་རིན་ཆེན་གྱི་རྣམ་ཐར་ཁ་སྐོང་བཅས་པ་ས་ལོས་མཛད་པ། ས་ལོས་རྣམ་ཐར་དཀོན་མཆོག་ལྷུན་གྲུབ་ཀྱིས་མཛད་པ།
འཇམ་མགོན་ཨ་མེས་ཞབས་ཀྱི་རྣམ་ཐར་ཁྲོ་ཕུ་དུས་ཞབས་པས་མཛད་པ། གྲུབ་མཆོག་བསོད་ནམས་དབང་ཕྱུག་གི་རྣམ་ཐར་སྔགས་འཆང་ཀུན་དགའ་བཀྲ་ཤིས་ཀྱིས་མཛད་པ། སྔགས་འཆང་ཀུན་དགའ་བཀྲ་ཤིས་ཀྱི་རྣམ་ཐར་མཛོད་པ་ནམ་བསམ་པས་བརྩམས་པ།
ཡབ་རྗེ་བསོད་ནམས་རིན་ཆེན་གྱི་རྣམ་ཐར་མཁན་ཆེན་ཀུན་ཟླ་འོད་ཀྱིས་མཛད་པ་བཅས་དང༌། གསུང་ངག་བྱུང་ཚུལ་དོན་གཉེར་དགའ་བ་སྐྱེད་བྱེད་དང༌། ལེགས་བཤད་འདུས་པའི་རྒྱ་མཚོ་གཉིས་འཇམ་མགོན་ཨ་མེས་ཞབས་ཀྱི་མཛད་པ་རྣམས་ཀྱི་ལུང་ཉམས་མྱོང་ཚད་མ་ཁྲིད་ཀྱི་གཞུང་ཤིང་བཞི་ལས།
གཞུང་ཇི་ལྟ་བ་བཞིན་དཀྲི་བར་མཛད་པའི་སྣང་གསུམ་གོང་དུ་སོང་བ་བཞིན་དང༌། སྙན་བརྒྱུད་བཞི་པའི་དང་པོ་དབང་གི་ཆུ་བོ་མ་ནུབ་པ་སོགས་བཞི་ལས།
དང་པོ་ལ་རྒྱུ་ལམ་འབྲས་བུའི་དབང་གི་ཆུ་བོ་མ་ནུབ་པ་གསུམ་ལས། ཐོག་མར་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་དང༌། སློབ་མ་རྗེས་འཛིན་བསགས་སྦྱོང་གི་ཁྲིད་དམིགས་འབོག་པ་རྣམས་ངག་ཆོས་ཡིག་སྟེང་ནས་བསྩལ་ཏེ།
ཡབ་རྗེ་རྡོ་རྗེ་འཆང་ཉིད་གྲུབ་བསྙེན་ཞལ་

གསོ་བདུན་མཛད་རིང༌། བསགས་སྦྱོང་རྣལ་འབྱོར་ཕྱག་ལེན་ལྟར་མཛད་ཅིང༌། དེ་གྲོལ་ནས་རྡོ་རྗེ་ཐེག་པའི་སྨིན་གྲོལ་གཉིས་ལས། དང་པོ་ནི་སྔགས་འཆང་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་ཀྱི་སྒྲུབ་དཀྱིལ་དང༌།
སྔགས་འཆང་ཆེན་པོའི་དབང་གི་མཚམས་སྦྱོར་བཅས་ཀྱི་སྟེང་ནས། བཅོམ་ལྡན་འདས་དཔལ་ཀྱཻ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་དབང་གི་མངོན་པར་རྟོགས་པ་བཅོ་བརྒྱད་དང་ལྡན་པའི་སྒོ་ནས་རྒྱུ་དུས་ཀྱི་དབང་གི་ཆུ་བོ་མ་ནུབ་པ་སྦྱང་གཞི་སྦྱོངབྱེད་ལེགས་པར་ངོ་སྤྲོད་དེ་སྨིན་རྒྱས་སུ་གསན་པའི།
ཐུན་མོང་གི་དབང་དྲུག་གི་སྐབས་ངག་ཆོས་ཡིག་སྟེང་ནས་རྩ་སྔགས་ཀྱི་བཟླས་ལུང་བཅས་གསན་ནས།
དམ་ཚིག་དང་སྡོམ་པ་མ་ཉམས་པ་བསྲུང་བ་གསལ་བ་སྟོན་པ་རྩ་ལྟུང་འགྲེལ་པ་འཁྲུལ་སྤོང་རྗེ་བཙུན་གྱིས་མཛད་པ། མངོན་རྟོགས་རྒྱས་པ་ཡན་ལག་བཞི་པ་སློབ་དཔོན་རིན་པོ་ཆེ་རྩེ་མོས་མཛད་པ།
རྗེ་བཙུན་ཆེན་པོས་མཛད་པའི་མངོན་རྟོགས་འབྲིང་པོ་ཡན་ལག་དྲུག་པ་ཚིག་སྣ་རིང་ཐུང་གཉིས་ཡོད་པའི་ཐུང་བ། དེས་མཛད་པའི་བདག་མེད་མའི་རིམ་གཉིས་འཁོར་དང་བཅས་པ། སློབ་དཔོན་རྩེ་མོས་མཛད་པའི་དབང་གི་ཆུ་བོ་ཆེན་པོ་དང༌།
ཞི་བའི་སྦྱིན་སྲེག་ཆོ་ག་ཞིབ་ཏུ་བསྟན་ཅིང་རྣམ་བཞག་མདོར་བསྡུས་པ། རྗེ་བཙུན་གྱིས་མཛད་པའི་ལས་བཞིའི་སྦྱིན་སྲེག་ཆོ་ག་མདོར་བསྡུས་ཤིང་རྣམ་བཞག་རྒྱས་པར་བསྟན་པ། ཚོགས་འཁོར་འབྲིང་པོ་རྗེ་བཙུན་གྱིས་མཛད་པ་སྟེ།
བདུན་པོ་གླེགས་བམ་གྱི་དཀར་ཆག་གིས་ཟིན་པ་ལོགས་སུ་བཞུགས་ཀྱང་རུང་བར་གསུངས་པ་རྣམས་

དང༌། ངག་ཆོས་ཀྱི་དམ་ཚིག་རྣམ་བཤད་བག་ཡོད་གཏམ་གྱི་བདུད་རྩི་རྣམས་ཀྱི་ལུང་གསན་ནས། དངོས་གཞི་ཉམས་ལེན་ངོར་ཆེན་ཐམས་ཅད་མཁྱེན་པའི་རྒྱུད་གསུམ་མཛེས་རྒྱན་གྱི་སྙིང་པོ་བསྡུས་པ། མཁན་ཆེན་འཇམ་པའི་དབྱངས་ངག་དབང་ཆོས་གྲགས་ཀྱིས་མཛད་པའི་རྒྱུད་གསུམ་སྙིང་པོའི་ལེགས་བཤད།
བླ་མ་ཕྱི་མས་མཛད་པའི་འཆད་ཐབས་ཀྱི་མན་ངག་བཅས་པའི་སྟེང༌། སྔོན་དངོས་རྗེས་གསུམ་ཚང་བའི་སྒོ་ནས་དབང་གི་ཡེ་ཤེས་ལ་ལོག་རྟོག་དགག་པ་དང༌།
འོག་ནས་འབྱུང་བའི་ལམ་ཐམས་ཅད་སྐྱོན་མེད་པར་སྒྲུབ་པའི་སླད་དུ་འཁོར་འདས་དབྱེར་མེད་ཀྱི་ལྟ་ཁྲིད་རྗེ་བཙུན་གྱིས་མཛད་པ་སོགས་ལ་བརྟེན་ནས། རིག་ཐོག་ཏུ་བརྡར་ཤ་བཅད་ཅིང་ཟབ་གནད་ཀྱིས་བརྒྱན་པ་དང༌།
ལུས་ཐབས་རྒྱུད་ལ་བུམ་དབང་དང་རྗེས་སུ་འབྲེལ་བ་ཕྱི་བསྐྱེད་རིམ་སེམས་འཛིན་དང་བཅས་པ་གསལ་སྣང་མ་ཐོབ་བར་དུ་སྒོམ་པར་མཛད་ཅིང༌། དེ་སྐབས་རྣམས་སུ་རྩ་རྒྱུད་བརྟག་གཉིས་དང༌།
ངོར་ཆེན་གྱི་བསྐྱེད་རིམ་རྣམ་བཤད་གནད་ཀྱི་ཟླ་ཟེར། ཀུན་འཁྱེན་ཆེན་པོའི་མན་ངག་རྣམ་བཤད། བསྐྱེད་རིམ་གནད་ཀྱི་ཟླ་ཟེར་ལ་རྩོད་སྤོང་གནད་ཀྱི་གསལ་བྱེད། མཁན་ཆེན་ངག་ཆོས་ཀྱི་བསྐྱེད་རིམ་རྣམ་བཤད་རྒྱས་བསྡུས་འཇམ་མགོན་ཨ་མེས་ཞབས་ཀྱི་མངོན་དཀྱིལ་དང༌།
ཕྱི་ནང་བསྐྱེད་རིམ་རྣམ་བཤད་དགེས་རྡོར་ཆོས་ཀུན་གསལ་བའི་ཉིད་བྱེད། རྡོར་དྲིལ་རྣམ་བཤད། ཡང་རྡོར་དྲིལ་བགྲང་ཕྲེང༌།
དགང་བླུགས་བུམ་པ་རྣམས་ཀྱི་རྣམ་བཤད། ཡང་དེས་མཛད་བཟའ་བ་དམ་ཚིག་གི་རྣམ་བཤད། བདུད་

རྩི་རིལ་བུ་སྒྲུབ་ཚུལ་གྱི་ཡི་གེ་ཕྱོགས་གཅིག་ཏུ་བསྡུས་པ། འཇམ་དབྱངས་བསོད་ནམས་དབང་པོའི་ཀྱཻ་རྡོར་རྣམ་བཤད་ཉམས་རྟོགས་གོང་འཕེལ་དང་བཅས་པ་རྣམས་ཀྱི་ལུང་གསན་ཏེ། རང་གཞན་གྱི་དོན་གང་སྒྲུབ་ཀྱང་ཆོག་པའི་རྡོ་རྗེ་སློབ་དཔོན་དུ་བསྒྲུབས་ནས།
ཕྱི་རོལ་ཏུ་ཞེན་པའི་གདོན་གྱི་གཉེན་པོར་རྡོ་རྗེ་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བ། འཇམ་དབྱངས་བསོད་ནམས་དབང་པོ་དང༌།
མཁན་ཆེན་ངག་ཆོས་ཀྱི་མཐའ་དཔྱད་ཟུར་འདེབས་ཀྱི་གནད་འགག་དང་བཅས་པའི་སྟེང་ནས་ལམ་དུས་ཀྱི་དབང་གི་ཆུ་བོ་མ་ནུབ་པ་བསྐུར་བ་ཡི་གེ་བརྒྱ་པའི་བཟླས་ལུང་དང་བཅས་པ་གསན་ཏེ། ནང་བསྐྱེད་རིམ་བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་གཅོད་དོན་སེམས་འཛིན་གྱི་ཉམས་ཁྲིད་ཀྱི་ལམ་དང༌།
ལྟ་བ་གྲུབ་མཐའ་འདའ་ཀ་མ། ཞར་བྱུང་བར་དོ་དང༌། འབྲས་བུ་སྟེ་དོན་ཚན་དྲུག་ལྡན་དུ་གསན། མཁན་ཆེན་ངག་ཆོས་ཡིག་སྟེང་ནས་བདག་མེད་བྱིན་རླབས་ནི་དེ་སྐབས་མ་གསན་པའི་ཚུལ་དང༌།
ཁམས་འདུས་པ་ཐོག་མཐའ་བར་གསུམ་རེ་རེ་ལའང་ལམ་ལྟ་བ་གྲུབ་མཐའ་འདའ་ཀ་མ། ཞར་བྱུང་བར་དོ། འབྲས་བུ་སྟེ་དོན་ཚན་དྲུག་དྲུག་གི་སྒོ་ནས་གཏན་ལ་ཕབ་པ་དང་བཅས་དབང་པོ་རབ་འབྲིང་ཐ་མའི་ལམ་ཆ་ཚང་བ་རེ་ཁྲིད་རིམ་དུ་གསན།
རྣལ་འབྱོར་དབང་ཕྱུག་བིར་ཝ་པས་རྗེ་བཙུན་བརྩེ་བ་ཆེན་པོར་དངོས་སུ་གནང་བའི་མན་ངག་ས་སྐྱའི་ལྕགས་རིའི་ཁོངས་ལས་ཟབ་ཆོས་བཞིའི་ནང་ཚན་ལམ་ཟབ་ཕྱི་ནང་གསང་གསུམ་ལས།
ངག་ཆོས་ཡིག་སྟེང་

ནས། ལམ་ཟབ་བླ་མའི་རྣལ་འབྱོར་ཕྱི་མའི་བྱིན་རླབས། ཡང་དེའི་ཡིག་སྟེང་ནས་ལམ་ཟབ་ནང་མ། བླ་མ་རིན་འབྱུང་བིར་སྲུང་ཐུན་མོང་མ་ཡིན་པ། བླ་མ་དོན་འགྲུབ་ཀྱི་རྣལ་འབྱོར་ཚར་གསུམ་ཁུག་ཏུ་གྲགས་པ་རྣམས་སོ་སོའི་བྱིན་རླབས་བཅས་གསན་ནས།
རྒྱབ་རྟེན་ལུང་གི་སྐོར་ལ་གསུང་ངག་གླེགས་བམ་པོད་སེར་དང་པོད་དམར་ཟུང་དང༌། མཁན་ཆེན་ངག་ཆོས་གསུང་ངག་དང༌། འབྲེལ་ཡིག་སྐོར་ཡོངས་རྫོགས་ཀྱི་ལུང་གསན། སྔགས་འཆང་ཆེན་པོས་མཛད་པའི་ཡིག་སྟེང་ནས་མགོན་པོ་ལྕམ་དྲལ་ལྷ་བརྒྱད་ཀྱི་རྗེས་གནང༌།
ངག་ཆོས་ཡིག་སྟེང་ནས་གུར་མགོན་ཁྲོ་བཅུའི་རྗེས་གནང་བཀའ་རྒྱ་ཤིན་ཏུ་དམ་པ་ཡིག་ལུང་བཅས་དང༌། སྔགས་འཆང་ཀུན་དགའ་བཀྲ་ཤིས་ཀྱིས་མཛད་པའི་བྲག་རྫོང་མའི་ཉམས་ལེན་བཅས་ཀྱི་ལུང༌།
སྔགས་འཆང་ཆེན་པོའི་ཡིག་སྟེང་ནས་ལས་མཁན་པུ་ཏྲའི་རྗེས་གནང་ཐུན་མོང་བ་ཟུར་བཀའ་དུ་གྲགས་པ་བཅས་གསན། ནོར་ལྷ་དབྱུ་གུ་མཆེད་གསུམ་སྒྲུབ་ཐབས་རྒྱ་གཞུང་ཀླུ་སྒྲུབ་ཀྱིས་མཛད་པ་སོགས་ཡིག་རྙིང་རྣམས་དང༌།
བོད་གཞུང་ཨ་མེས་ཞབས་ཀྱིས་མཛད་པ་རྣམས་ལུང་གསན།གསང་ཆེན་རྙིང་མའི་སྐོར་ལ་ཨོ་རྒྱན་གྱི་སློབ་དཔོན་ཆེན་པོ་པདྨ་སམ་བྷ་བ་ནས་འཁོན་ཀླུ་དབང་སྲུང་བ་ལ་བཀའ་བབས་པའི།
རྗེ་བཙུན་ས་སྐྱ་པའི་ཡབ་ཆོས་རྙིང་མ་དཔལ་ཆེན་རྡོ་རྗེ་ཕུར་པའི་རྡུལ་ཚོན་གྱི་དཀྱིལ་འཁོར་དུ་ཆོས་རྗེ་བླ་མ་དམ་པས་མཛད་པའི་མངོན་རྟོགས་རྒྱས་འབྲིང་བསྡུས་གསུམ་དང༌།
སྔགས་འཆང་ཐམས་ཅད་མཁྱེན་པའི་དཀྱིལ་ཆོག སྔགས་འཆང་

ཆེན་པོའི་དབང་གི་མཚམས་སྦྱོར་བཅས་ཀྱི་སྟེང་ནས་སྟོད་ལས་བྱང་ཆུབ་སྒྲུབ་པའི་དབང་དང༌། ཆོས་རྗེ་བླ་མ་དམ་པའི་ཡིག་ཆ་རྣམས་ཀྱི་དགོངས་པ་བཞིན་སྔགས་འཆང་ཆོས་ཀྱི་རྒྱལ་པོ་ངག་དབངཀུན་དགའ་རིན་ཆེན་གྱིས་མཛད་པའི་གསལ་བྱེད་རིན་ཆེན་ཕྲེང་བའི་སྟེང་ནས།
སྨད་ལས་དྲག་པོ་སྒྲོལ་དབང་བཅས་གསན་ནས། ས་ལོས་མཛད་པའི་རྒྱུད་འདེབས་དངོས་གྲུབ་རྒྱ་མཚོ་དང༌། སྒྲུབ་ཐབས་བསྡུས་པ། བསྙེན་སྒྲུབ་གསལ་བྱེད་ལ་སྔགས་འཆང་ཆེན་པོའི་མཆན་གནང་བ།
ཨ་མེས་ཞབས་ཀྱིས་སྒྲིག་གནང་ཕུར་དཀྱིལ་རྣམས་ཀྱི་ལུང༌། བདག་ཆེན་རྒྱ་གར་བས་ཕྲིན་གཞུང་དྲེགས་པ་ཟིལ་གནོན་དང༌། སྔགས་འཆང་ཆེན་པོའི་དབང་མཆོག་མཐོང་བ་རང་གྲོལ་བཅས་ཀྱི་སྟེང་ནས་མངའ་བདག་ཉང་རལ་གྱི་ཐུགས་གཏེར་བྲག་སྲིན་མོ་སྦར་རྗེས་ཅན་ནས་སྤྱན་དྲངས་པའི་གུ་རུ་དྲག་དམར་གྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་དང༌།
གོང་གི་ཡིག་ཆ་རྣམས་དང་བརྒྱུད་འདེབས་བཅས་ཀྱི་ལུང༌།
སྔགས་འཆང་ཀུན་དགའ་བཀྲ་ཤིས་ཡིག་སྟེང་ནས་ཚེ་དབང་འཆི་མེད་དཔལ་སྟེར་མའམ་བླ་མ་ཞི་ཁྲོ་གྲགས་པ་དང༌། ངག་ཆོས་ཡིག་སྟེང་ནས་བྱང་གཏེར་ཚེ་དབང་ལྕགས་སྡོང་མ། སྔགས་འཆང་ཀུན་བསོད་ཡིག་སྟེང་ནས་རས་ཆེན་དཔལ་འབྱོར་བཟང་པོ་ནས་བརྒྱུད་པའི་ཚེ་དབང་མདའ་འཕེལ་མར་གྲགས་པ་དང༌།
སྔགས་འཆང་ཆེན་པོའི་ཡིག་སྟེང་ནས་ས་སྐྱ་པའི་ཡབ་ཆོས་ཡང་ཕུར་གཉིས་ཀྱི་སྲུང་མ་དཀར་བདུད་ལྕམ་དྲལ་གྱི་རྗེས་གནང་བདག་ཆེན་རྒྱ་གར་བ་དང༌།
སྔགས་འཆང་དང་ཀུན་བསོད་ཀྱིས་

མཛད་པའི་བསྐང་བ་རྒྱས་བསྡུས་རྣམས་ཀྱི་ལུང་བཅས། བཟང་སྤྱོད་ནས་གསུངས་པའི་འོད་དཔག་མེད་ཀྱི་ཉལ་འཕོའི་སྒོམ་ལུང༌། ཨ་མེས་ཞབས་ཀྱི་ཡིག་སྟེང་ནས་བྱང་གཏེར་དུག་དབང་རྡོ་རྗེའི་ཕ་ལམ་གྱི་དབང་ལུང༌།
གཏེར་སྟོན་རྒྱ་ཞང་ཁྲོམ་གྱི་གཏེར་མ་སྣུབ་ལུགས་བྱད་གྲོལ་རྒྱབ་རྟེན་ལུང་སྐོར་ལ་སྔགས་འཆང་ཆོས་ཀྱི་རྒྱལ་པོའི་ཕྱག་ལེན་ལྟར་ཡི་དམ་ཀྱཻ་རྡོར། བདེ་མཆོག་ཆོས་སྲུང་གུར་ཞལ། དུར་བདག་དཀར་བདུད་ལྕམ་དྲལ།
མཁའ་འགྲོ་སྤྱི་གཏོར་གཞི་བདག་གཏོར་མ། བཟླས་པའི་རིམ་པ། ཕྱི་ནང་མཆོད་ཕྲིན། འཕགས་པ་རིན་པོ་ཆེ་ནས་མཛད་པའི་སྤྱི་བཤགས་ཚིགས་ལྷུག་གི་མཐར་ཚིགས་བཅད་ཁ་དམར་དང༌། བསྟོད་པ་སངས་རྒྱས་བསྟན་སྲུང་མ་བསྡུས་པར་གྲགས་པ།
གཏོར་རྫོང་ལྷའི་ཚོགས་རྣམས་མ། རྩ་རྒྱུད་བརྟག་གཉིས་ནས་བྱུང་བའི་རྡོ་རྗེའི་གླུ་མདོ་རྒྱུད་ནས་བྱུང་བའི་བཀྲ་ཤིས་སྨོན་ལམ། སྤྱི་སྐབས་ཕྲིན་བཅོལ་སྲིད་ཞིའི་དཔལ་འབྱོར་མ་རྣམས་ཡིག་རྙིང་མཇུག་ཆོག་གི་རྣམ་བཞག་བཅས།
ཕྱོགས་གཅིག་ཏུ་བསྒྲིགས་པར་མཛད་པ་གཏོར་བསྔོ་ཆེན་མོར་གྲགས་པའི་ལུང༌། ཡང་དེས་མཛད་པའི་གཏོར་མ་བརྒྱ་རྩ་དང་ཕུར་པའི་གཏོར་བསྔོ་གཉིས་ཀྱི་ལུང༌།
ཀུན་དགའ་བཀྲ་ཤིས་ཀྱི་འཁྲུངས་རབས་གསོལ་འདེབས། དེའི་སྐུ་བསྟོད་ཡིན་བཞིན་ནོར་བུ་སྤྱི་བཤགས་བླ་མ་དམ་པ་སོགས་ཀྱི་ལུང༌། ཡབ་རྗེ་བསོད་ནམས་རིན་ཆེན་ཞབས་བརྟན་རྒྱལ་ཀུན་མཁྱེན་བརྩེ་མ།
བཅོ་བརྒྱད་མཁྱེན་བརྩེ་རབ་བརྟན་གྱི་གོང་མ་མཁྱེན་རབ་བྱམས་པའི་རྣམ་སྤྲུལ་དུ་ངོས་འཛིན་ཞབས་བརྟན་ཚེ་ཡི་དངོས་

གྲུབ་མ། མེ་བྱ་ལོ་བསམ་ཡས་ཆོས་སྐྱོང་ཐོག་བབ་དུས་ཕུལ་བའི་དུས་གསུམ་རྒྱལ་བ་མ། ཡང་ཞལ་གཉིས་རྣམས་དང༌། འཇམ་མགོན་ཀུན་བློའི་ཞབས་བརྟན་མཛོད་པ་བཀའ་བཞི་པས་རྩོམ་པ་རྟེན་འབྲེལ་མ་འོངས་ལུང་བསྟན་འདྲ་ཞེས་མ་དང༌།
ས་ཆེན་ཀུན་བློས་མཛད་པའི་ཡབ་རྒྱས་གསོལ་འདེབས་སྐྱབས་གནས་བསླུ་མེད་མ། རྗེ་བཙུན་གྲགས་རྒྱན་དང༌། བདག་ཉིད་ཆེན་མོ་བཟང་པོ་དཔལ་གཉིས་ལ་གདུང་རབས་མྱུར་བྱོན་གསོལ་འདེབས། སྒར་ཆེན་དང་སྐུ་འབྲིང་སྐུ་བསྟོད་འཇམ་མགོན་ཀུན་བློས་གདུང་རྒྱུད་དབང་གི་མཚན་ཅན་སྐུ་མཆེད་ཀྱི་ཞབས་བརྟན།
སྤྱི་ཞབས་ཕན་བདེ་གངྒའི་ཆུ་རྒྱུན་བཀྲ་ཤིས་འགྱུར་མེད་གཡུང་དྲུང༌། དཔལ་ལྡན་རབ་དཀར་སོགས་ཀྱི་ལུང༌།
སྔགས་འཆང་རྒྱ་གར་བའི་བསངས་ཡིག་ཆེན་མོ་ལ། འཕགས་པས་གསུངས་པར་གྲགས་པའི་དགྲ་ལྷ་དཔང་བསྟོད། གནུབས་སངས་རྒྱས་ཡེ་ཤེས་ཀྱིས་མཛད་པའི་སྡེ་བརྒྱད་ཆ་སྙོམས་ཞུ་ངག་མ། ཨ་མེས་ཞབས་ཀྱི་རྩི་དམར་དང་བསེ་ཁྲབ་ཀྱི་བསྐང་བ།
ཀྱཻ་རྡོར་སྒྲུབ་ཐབས་མ་ནོར་དོན་ཚང༌། རི་ཁུད་སྤྲུལ་སྐུའི་བཞེད་སྐོང་བླ་མ་རྒྱང་འབོད། གུར་ལྕམ་དྲལ། ལས་མཁན་ཕོ་མོའི་འབོད་རྦད་བསད་གསུམ། སློབ་དཔོན་ནག་པོ་ཞབས་ཀྱིས་མཛད་དཔང་གཟུགས་གུར་མགོན་ཕོ་ཉ་བསྐུལ་བ་དམ་པས་མཛད་པ།
འཕགས་པས་མཛད་པའི་བདུད་རྩི་ལྔ་མཆོད། ཟོར་ལམ་དབྱེ་བ། གུར་ལྕམ་དྲལ་བསྐུལ་བྲམ་ཟེ་མཆོག་སྲེད་ཀྱིས་མཛད་པ། ཆོས་

སྐྱོང་སྤྱིའི་དྲག་བསྐུལ་སྔགས་འཆང་ཀུན་བཀྲས་ཀྱིས་མཛད་པ། འདོད་ཁམས་དབང་མོའི་དྲག་བསྐུལ་བདག་ཆེན་བློ་གྲོས་རྒྱལ་མཚན་གྱིས་མཛད་པའི་དགོས་བསྐང་ལས་བྱུང་བ། ཞལ་དང་པུ་ཏྲའི་དྲག་བསྐུལ་བདག་ཆེན་རྒྱ་གར་བས་མཛད་པ།
བསྐང་བ་ནག་པོ་མཆོད་རྟེན་འབྲིང་པོར་གྲགས་པ་དང༌། ཆོས་ཉིད་མ། ལྷ་ཞལ་པུ་ཏྲ་དཀར་བདུད་རྣམས་ཀྱི་དགོས་སྐོང་རྣམས་དམ་པ་ཀུན་གྲགས་བདག་ཆེན་བློ་གྲོས་རྒྱལ་མཚན། སྔགས་འཆང་རྒྱ་གར་བ་སོགས་ཀྱིས་མཛད་པ་དང༌།
གཏུམ་ཆེན་མ་ས་ཆེན་སྐུ་དང་གསུང་ཐུགས་མ་མལ་ལོ་དང༌། དམག་ཟོར་མ་དང༌། དུར་བདག་བསྐང་བ། དཀར་བདུད་བསྐང་བ་བསྡུས་པ་རྣམས་ཨ་མེས་ཞབས་གདུང་རབས་མྱུར་བྱོན་བསྐང་ཕྲིན་ཀུན་བཀྲས་སོགས་ཀྱིས་མཛད་པ་དང༌།
སྟོད་སྙིང་སྲི་མངོན་གང་གསུམ་སངས་རྒྱས་བསྟན་སྲུང་རྒྱས་པ་བསྟོད་གསར་མ་སྐྱེས་ཧཱུྃ་ཡིག་རྔམ་འབར་རྣམས་གདན་ས་འདི་ཉིད་ཀྱི་གསུངས་རྒྱུན་བཞིན་གྱི་ལུང༌།
ལྷ་ཆེན་ཆོས་སྤྱོད་རབ་གསལ་ལྷ་པོད་ཤོག་བརྒྱ་དང་དགུ བྱམས་ཆོས་སྡེ་ལྔ། ས་སྐྱ་བཀའ་འབུམ་དཔེ་ཁང་ཕྱག་དཔེ་བྲིས་མ་པོད་གཉིས་བཅུ་དྲུག་པ་པོད་རྗེས་མའི་ནང་སྔགས་འཆང་གྲགས་བློའི་གསན་ཡིག་ཡོད་པའི་སྟེང་འཕགས་པོད་རྗེས་མའི་གནས་བསྟོད་ཡན་གསན་པ་བཅས།
ཡབ་རྗེ་རྡོ་རྗེ་འཆང་ནས་གསན་པའི་སྐོར་དང༌། རྗེ་བཙུན་བསྐལ་བཟང་དབང་མོ་ཀུན་དགའ་བསྟན་པའི་ཉི་མའི་དྲུང་ནས་གསན་པའི་སྐོར་ལ། ཛཱེ་ཏ་རིའི་ལུགས་ཀྱི་ཚེ་དཔག་ལྷ་དགུའི་དབང་རྒྱུད་ཡབ་རྗེ་བཞིན།
ནཱ་རོ་མཁའ་སྤྱོད་མའི་བྱིན་

རླབས་ཀུན་བསོད་ཡིག་སྟེང་ནས་བརྒྱུད་པ་ཀུན་བཀྲས་ཡན་དཀྱིལ་ཆོག་བཞིན་ལ་ཀུན་དགའ་བསྟན་ཉི་དེས་པོད་ལུང་སྐོར་ལ། ཀུན་བསོད་ཀྱིས་མཛད་པའི་རྣམ་བཤད། ཞི་བའི་སྦྱིན་སྲེག ཐུན་མོང་མ་ཡིན་པའི་མན་ངག་གི་ཉམས་ལེན་མཁའ་སྤྱོད་བགྲོད་པའི་ལམ་ཐུན་མོང་མ་ཡིན་པ།
མཁའ་སྤྱོད་སྒྲུབ་པའི་གསེར་ཆོས་ཆིག་བརྒྱུད་མ་སོགས་ཞལ་ཤེས་ཁག་ཆེ་བ་འགའ་ཞིག་ས་ལོ་ཆེན་པོའི་ཕྱག་དཔེ་ལས་ལོགས་སུ་བཀོལ་བ། དེས་མཛད་པའི་མཁའ་སྤྱོད་མའི་ཉམས་ལེན་སྙིང་པོ་དོན་བསྡུས།
ལམ་རིམ་གསོལ་འདེབས། རྣལ་འབྱོར་མའི་མན་ངག་ཟབ་མོ། གསེར་ཆོས་ཆིག་བརྒྱུད་མ། རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་སྒྲུབ་དཀྱིལ་འགྲོ་ཀུན་མཁའ་སྤྱོད་བགྲོད་པའི་ཉེ་ལམ།
འཕོ་བའི་ཆིག་བརྒྱུད་མའི་དྲིས་ལན་དོགས་གཅོད་རྣམས་ཨ་མེས་ཞབས་ཀྱིས་མཛད་པ་དང༌། མུས་ཆེན་སངས་རྒྱས་རྒྱལ་མཚན་གྱིས་མཛད་པའི་མཁའ་སྤྱོད་མའི་བསྐྱེད་རྫོགས་རྣམ་བཤད་ཀྱི་ལུང༌།
སྔགས་འཆང་ཡིག་སྟེང་ནས་སྒྲོལ་དཀར་བཀའ་བབ་དགུ་ལྡན་གྱི་རྗེས་གནང༌། སྔགས་འཆང་ཡིག་སྟེང་ནས། གུར་ལྷ་བརྒྱད། ཞལ་བཞི་བསྙེན་དུས། ནོར་སྐྱོང་ཡབ་ཡུམ། པུར་ཏྲའི་ཟུར་བཀའ།
པུ་ཏྲའི་མིང་སྲིང་གསུམ། བྲན་བདུད་གཤིན་རྗེ་ནག་པོ་ཡབ་ཡུམ་རྣམས་ཀྱི་རྗེས་གནང་ཡིག་ལུང་བཅས་བརྒྱུད་པ་ཀུན་བཀྲས་ནས་རྗེ་བཙུན་བསྟན་ཉིའི་ངག་ཆོས་ཡིག་སྟེང་ནས་གུར་མགོན་ཁྲོ་བཅུ་རྗེས་གནང་གི་ཡིག་ལུང་དང༌།
ཀུན་བསོད་ཁྲོ་བཅུའི་རྗེས་གནང་གི་ཡིག་ལུང༌། ཡིག་སྟེང་གོང་འདྲ་ནས་དམག་ཟོར་རྒྱལ་མོའི་རྗེས་

གནང་བརྒྱུད་པ་ཀུན་བཀྲས་ནས། བྱམས་པ་ལྷ་དབང་རིག་འཛིན་རྗེ་བཙུན་ཀུན་བསྟན་དེས་སོ། །སྔགས་འཆང་ཡིག་སྟེང་ནས་དཀར་བདུད་རྗེས་གནང་བརྒྱུད་པ་ཀུན་བཀྲས། ཡབ་རྗེ་བསོད་རིན་རྗེ་བཙུན་ཀུན་བསྟན་ནོ།།སྔགས་འཆང་ཡིག་སྟེང་ནས་ཚེ་དབང་གྲུབ་རྒྱལ་མ།
ཀུན་བཀྲས་ཡིག་སྟེང་ནས་བླ་མ་ཞི་ཁྲོ། ཚེ་དབང་ལྕགས་སྡོང་མ་རྣམས་ཀུན་བཀྲས་ཡན་ཡབ་རྗེ་བཞིན། ལུང་གི་སྐོར་ལ། འཕགས་པ་རིན་པོ་ཆེའི་རྣམ་ཐར། ཡེ་ཤེས་རྒྱལ་མཚན་གྱིས་མཛད་པ།
འཕགས་པ་ཀླུ་སྒྲུབ་ཀྱིས་མཛད་པའི་འཁོར་བ་འཁོར་ཚེ་མ། ས་ལོས་མཛད་པའི་མགོན་པོ་དྲུག་ཅུ་པའི་གཏོར་བཟློག སྔགས་འཆང་ཆེན་པོས་མཛད་པ། ཡང་བདག་མེད་དགུའི་སྒྲུབ་ཐབས། དེའི་དཀྱིལ་ཆོག
གུར་མགོན་བྲག་རྫོང་མའི་རྒྱུན་ཁྱེར། ཀྱཻ་རྡོར་མན་ངག་ལུགས་ཀྱི་དབང་གི་མཚམས་སྦྱོར་རྣམས་ཀྱི་ལུང༌། སྔགས་འཆང་ཆེན་པོའི་རྣམ་ཐར་ངོ་མཚར་རྒྱ་མཚོའི་ཉིང་ཁུ་ཀུན་བསོད་ཀྱིས་མཛད་པ།
ཡང་དེས་མཛད་པའི་བསོད་ནམས་དབང་པོ་དང༌། གྲགས་བློའི་རྣམ་ཐར། ཨ་མེས་ཞབས་ཀྱི་རྣམ་ཐར་ཁྲོ་ཕུ་དུས་ཞབས་པས་མཛད་པ། བསོད་ནམས་དབང་ཕྱུག་པའི་མཛད་པ་རྣམ་ཐར་སྔགས་འཆང་ཀུན་བཀྲས་ཀྱིས་མཛད་པ།
ཀུན་བཀྲས་རྣམ་ཐར་མཛོད་པ་ནམ་བསམ་པས་མཛད་པ། ཨ་མེས་ཀྱིས་མཛད་པའི་བདག་མེད་མའི་སྒྲུབ་དཀྱིལ་དབང་གི་མཚམས་སྦྱོར་གྱི་ལུང༌། ས་ལོས་མཛད་པའི་སྤྲོས་མེད་དང་སྦྱོར་དྲུག་བརྒྱུད་འདེབས། བླ་མ་དམ་པས་མཛད་པའི་ཟབ་ལམ་རྡོ་རྗེ་རྣལ་འབྱོར་ཁྲིད་ཡིག་ངོ་སྤྲོད་དང་བཅས་པའི་བརྒྱུད་འདེབས།

མཆོག་དང་དབང་ཕྱུག་དམ་པ་མཆོག་གི་བདེ་བར་གཤེགས་པ་ཞེས་པ་སྐད་གཉིས་ཤན་སྦྱར་འདི་བརྟག་གཉིས་ཀྱི་འགྲེལ་པ་རྡོ་རྗེ་རིན་ཆེན་གསུམ་ཕྲེང་ཞེས་བྱ་བའི་དཔེ་ཨེ་ཧཱུྃ་ན་བཞུགས་པ་རྡོ་རྗེའི་ཚིག་ཁ་ཤས།
ཀུན་རིག་ཕུར་པ། གུར་དྲག་མི་འཁྲུགས་པ་བཅས་ཀྱི་བརྒྱུད་འདེབས། རྡོ་རྗེ་ཕུར་པའི་སྒྲུབ་ཐབས་རྒྱས་པ་བཀླགས་པས་དོན་འགྲུབ། བདེ་ཀྱཻ་སོགས་ཀྱི་བརྒྱུད་འདེབས། ཡོངས་འཛིན། མུས་ཆེན་འཇམ་དབྱངས་པ།
གློ་བོ་མཁན་ཆེན། ཞྭ་ལུ་ལོ་ཆེན་རྣམས་ཀྱི་སྐུ་བསྟོད། སྒྲོལ་མའི་མཚན་བརྒྱ་འགྱུར་བཅོས། དུས་འཁོར་མཎྜལ། རྡོ་རྗེ་ཕུར་པའི་གཏོར་བཟློག་གནམ་ལྕགས་རྡོ་རྗེའི་དབལ། ཕུར་སྲུང་བསྐུལ་བཟློག་འཁོར་ལོ་རྩིབས་བཅུ།
ལྟས་ངན་བརྒྱད་ཅུའི་བཟློག་པ། བདག་ཤྭོ་ས་གསུམ་གྱི་བསྐུལ། ཨ་མེས་ཞབས་ཀྱི་ཕུར་དཀྱིལ། ཞི་བའི་སྦྱིན་སྲེག་འཕྲིན་ལས་ལྷུན་གྲུབ། བིརྺ་པའི་བསྟོད་པ་འཕགས་མཆོག་མ་སྐུ་ཡི་རྣམ་འགྱུར་དྲུག་གི་བསྟོད་པ།
ཀུན་མཁྱེན་གམ་པའི་བསྟོད་པ་དད་པ་རྒྱ་མཚོའི་རླབས་ཕྲེང་རྣམས་ཨ་མེས་ཞབས་ཀྱིས་མཛད་པ། བདག་ཆེན་རྒྱ་གར་བའི་གུར་དྲག་ཕྲིན་གཞུང་དང༌། ལས་མཐའ་གསལ་བྱེད། གྲུབ་མཆོག་བསོད་ནམས་དབང་པོའི་སློབ་དཔོན་པདྨའི་བླ་མ་རྣལ་འབྱོར་དང༌།
སྒྲོལ་དཀར་སྒྲུབ་ཐབས། སྔགས་འཆང་ཀུན་བཀྲས་ཀྱི་ཞལ་གྱི་གཏོར་བཟློག་བསམ་དོན་ཀུན་འགྲུབ། ཆག་མེད་གསུམ་གྱི་རྒྱུན་ཁྱེར་ཉུང་ངུ།
ལམ་ཟབ་བྱིན་རླབས་ཉམས་ལེན། བིརྺ་པའི་སྒྲུབ་ཐབས་བིར་སྲུང་ཐུན་མོང་བའི་བྱིན་རླབས། ལམ་ཟབ་ནང་གི་

ཉམས་ལེན། གུ་རུའི་རྣམ་ཐར་རི་མེད་ཉང་གིས་མཛད་པ། རྡོ་རིང་པས་མཛད་པའི་ཞལ་གྱི་གཏོར་བཟློག་ཀུན་རིག བརྟག་གཉིས་རྣམ་དག་མ། དཔལ་མཆོག་མ། ལམ་ཟབ་དུས་འཁོར། བདེ་མཆོག གུར་མགོན། ཕུར་པ། དྲག་དམར་རྣམས་ཀྱི་བརྒྱུད་འདེབས་ཁ་སྐོང༌།
ཀུན་རིག་ལྷན་ཐབས། ཨ་མེས་ཞབས་ཀྱི་མགོན་པོའི་ཞི་བའི་སྦྱིན་སྲེག་རྣམས་ཀྱི་ལུང༌། ཚར་ཆེན་ལམ་གླུ། ནི་གུའི་བརྒྱུད་འདེབས། ཚེ་དཔག་མེད་ཀྱི་བརྒྱུད་འདེབས།
ཨ་མེས་ཞབས་ཀྱི་འཁྲུངས་རབས། རྗེ་ཉིད་ཀྱི་ཞལ་གསུང་མ་རྣམས་ཀྱི་ལུང༌། མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་བཀའ་འབུམ་གྱི་ལུང་སོགས་གསན། ཐར་རྩེ་རྡོ་རྗེ་འཆང་ནམ་མཁའ་བསམ་འགྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོ་ལས།
མདོ་སྔགས་གཉིས་ལ། དང་པོ་ལ་འཕགས་པ་བརྒྱད་སྟོང་པ། ཏོག་གཟུངས། གྲྭ་ལྔ་རྣམས་ཀྱི་ལུང༌། གཉིས་པ་སྔགས་ལ། བྱ་རྒྱུད་ཚེ་དཔག་ལྷ་དགུའི་དབང༌།
འཆི་མེད་རྔ་སྒྲ་ལྷ་དགུའི་དབང༌། རྗེས་གནང་སྐོར་ལ། མི་ཏྲ་ལུགས་ཀྱི་ཚེ་དཔག་མེད་དཀར་པོ། བཅུ་གཅིག་ཞལ་དཔལ་མོ་ལུགས། འཇིག་རྟེན་དབང་ཕྱུག སེངྒེ་སྒྲ། སྒྲོལ་དཀར་བཀའ་བབ་དགུ་ལྡན་རྣམས་ཀྱི་རྗེས་གནང་དང༌།
ཚར་ལུགས་སྒྲོལ་དཀར་འོད་ཟེར་དྲུག་སྦྲགས་ཀྱི་ཉམས་ཁྲིད་ལུང་བཅས། ཚེ་སྒྲུབ་ཞག་བདུན་མའི་ལུང་ཁྲིད། གཉན་སྒྲོལ་ཡན་ལག་དྲུག་པ། རི་ཁྲོད་མ་སེར་མོ་གཉིས་ཀྱི་རྗེས་གནང༌། ལྷ་མོ་ཤ་བ་ཎའི་སྒྲུབ་ཐབས་ལུང་དང་དམིགས་ཁྲིད་བཅས།
རྟ་མགྲིན་གྲུབ་རྒྱལ་ལུགས། སྨན་བླ་

མཆེད་བདུན། ཀླུ་དབང་ལྷ་ལྔ། ཐུབ་དབང་གནས་བཅུ། འཇམ་དབྱངས་སྨྲ་སེང༌། མི་གཡོ་བ་དཀར་སྔོན། དོན་ཞགས་ལྷ་ལྔ། རྣམ་རྒྱལ་ལྷ་དགུ གཟའ་ཡུམ། དབྱངས་ཅན་དཀར་མོ། སྨེ་བརྩེགས་ལྗང་ནག། བཀའ་གདམས་ལྷ་བཞི་རྣམས་ཀྱི་རྗེས་གནང༌།
བྱ་རྒྱུད་རིགས་གསུམ་སྤྱི་དབང༌། གསེར་ཆོས་སེང་གདོང་སྔོན་མོ། ཛམ་སེར་ནག་ནོར་རྒྱུན་མ་རྣམས་ཀྱི་རྗེས་གནང༌། དབྱུ་གུ་མཆེད་གསུམ་གྱི་སྒྲུབ་སྐོར་ལུང༌། མགོན་དཀར་ཡིད་བཞིན་ནོར་བུའི་རྗེས་གནང་སྒྲུབ་སྐོར་ལུང་བཅས།
སྤྱོད་རྒྱུད་འཇམ་དབྱངས་ཨ་ར་པ་ཙ་ན་ལྷ་ལྔའི་དབང༌། མི་འཁྲུགས་པ་ལྷ་དགུའི་དབང་ནུབ་གཉིས་མ། རྣལ་འབྱོར་རྒྱུད་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང༌།
ཕྱག་རྡོར་འཆི་བདག་འཇོམས་པ་ལྷ་བཅུ་གསུམ་མ། ཀུན་རིག་རྩ་བའི་དཀྱིལ་འཁོར་རྣམས་ཀྱི་དབང༌། རྒྱུད་སྡེ་བཞིའི་ཡི་དམ་གྱི་ལྷ་ཚོགས་ཀྱི་སྐོར་ལ། འཕགས་ཡུལ་གྱི་སློབ་དཔོན་ཨ་བྷྱས་བཀྲལ་བའི་རྡོ་རྗེ་ཕྲེང་བ་དཀྱིལ་འཁོར་ཞེ་གཉིས་དང༌།
ཀྲི་ཡ་ས་མུཙྪ་ནས་གསུང་པའི་དགེ་ལེགས་སུ་བྱེད་པའི་དཀྱིལ་འཁོར་གསུམ་བསྣན་པའི་དཀྱིལ་འཁོར་ཞེ་ལྔའི་དབང་ཆེན་བླ་མེད་ཕ་རྒྱུད་ལ། འཇིགས་བྱེད་རྭ་ལུགས་རོ་ལངས་བརྒྱད་སྐོར་གྱི་དབང༌།
འཇིགས་བྱེད་དམར་པོ་མདའ་བཀང་མའི་དུག་དབང༌། གཤིན་རྗེ་དགྲ་ནག་གི་དབང༌། དབུས་པ་དཔལ་འཛིན་གྱིས་མཛད་པའི་རྟོག་བདུན་གྱི་ཞལ་ཤེས་སོགས་ལས་ཚོགས་འགའ་ཞིག་གི་ལུང༌།
ལས་གཤིན་རིགས་གསུམ་གྱི་རྗེས་གནང༌། གཉིས་

མེད་རྒྱུད་གུར་ནས་གསུངས་པའི་སོར་འཕྲེང་དཀར་མོ། དུས་འཁོར་ནས་གསུངས་པའི་རྡོ་རྗེའི་ཤུགས། སྣ་ཚོགས་ཡུམ་རྣམས་ཀྱི་རྗེས་གནང༌། ཐུན་མིན་སྐོར་ཀྱཻ་རྡོར་རྒྱུ་ལམ་གྱི་དབང༌། བཀའ་བབས་བཞི་གྲས་དགེས་རྡོར་ནག་པོ་ལུགས་ཀྱི་དབང་ཆེན།
གུར་མགོན་གྲི་གུག་ལྷ་ལྔ་སིནྡྷུ་ར། རྒྱ་གཞུང་གཉིས། ལྷ་བརྒྱད། ལྷ་བཅུ་གཉིས་ཀྱི་ལྗང་ལུགས། ལྷ་བཙུན་མ་སྟེ་བཀའ་བབས་བཞིར་གྲགས་པའི་དབང་ཆེན་བཅས་གསན།
དགེས་རྡོར་བསྐྱེད་རིམ་རྣམ་བཤད་ཆོས་རྗེ་དཔལ་ལྡན་བཀྲ་ཤིས་ཀྱིས་མཛད་པའི་བཀླགས་པས་ཀུན་ཤེས་ཀྱི་ལུང༌། མགོན་པོད་མེ་འབར་མའི་ཆོས་སྐོར་ཆ་ཚང་གི་ལུང༌། གསེར་ཆོས་མཁའ་སྤྱོད་སྐོར་གསུམ་གྱི་བྱིན་རླབས།
གསེར་ཆོས་དམར་མོ་སྐོར་གསུམ་ངོར་ལུགས་ཀྱི་རྗེས་གནང་གསེར་ཆོས་དམར་ཆུང་སྐོར་གསུམ། གསེར་ཆོས་ཚེ་དཔག་མེད་སྤྲུལ་སྐུ། གསེར་ཆོས་རྡོ་རྗེ་ཁྱུང་ཁྲ་རྣམས་ཀྱི་རྗེས་གནང༌། རྫོང་ཆུང་ལུགས་སྔགས་འཆང་གཟུངས་དཔལ་བས་བསྒྲིགས་པའི་ཁྱུང་པོད་ཀྱི་ལུང༌།
མདོ་སྔགས་སྣ་ཚོགས་པའི་གཟུངས་འདུས་ཀྱི་ལུང༌།རྙིང་མའི་སྐོར་ལ། ཚེ་རྟ་ཟུང་འབྲེལ་གྱི་དབང༌། གྲ་མངོན་ཛམ་དམར། ཕྱག་རྡོར་གཏུམ་པོ་ཁྱུང་ལྔ་མྱུར་ལུགས་གུར་དྲག།
རྟ་མགྲིན་གསང་སྒྲུབ་རྣམས་ཀྱི་རྗེས་གནང༌། ཚེ་དབང་ལྕགས་སྡོང་མ་དང་པདྨ་བཀའ་ཐང་གི་ལུང༌། ཐར་རྩེ་པཎ་ཆེན་ནམ་མཁའ་དཔལ་བཟང་གི་བཀའ་འབུམ་རྣམས་ཀྱི་ལུང་སོགས་མང་དུ་གསན།
གནས་གསར་རྡོ་རྗེ་འཆང་ངག་དབང་ཀུན་

དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་ལས།ཐོག་མར་རྒྱུའི་ཐེག་པའི་སྐོར་ལ། འདུལ་བའི་ལས་ཆོག་དང་ཞར་བྱུང་ཁྱིམ་པ་ལ་ཕན་གདགས་པ་དང་བཅས་བུ་སྟོན་གྱིས་མཛད་པ་དང༌། སོ་ཐར་སྡོམ་རྒྱུན་བརྒྱུད་འདེབས་གོང་ས་ལྔ་པས་མཛད་པ་རྣམས་ཀྱི་ལུང༌།
ཚད་མདོ་དང་རྣམ་ངེས་ཚད་མ་ཀུན་ལས་བཏུས་པ་སློབ་དཔོན་ཕྱོགས་གླང་གིས་མཛད་པ། ཚད་མ་རྣམ་འགྲེལ་ཆོས་གྲགས་ཀྱིས་མཛད་པ། ཚད་མ་རིགས་གཏེར་རྩ་འགྲེལ་ས་པཎ་གྱི་གསུང༌།
སོ་ཐར། མདོ་རྩ་བ་ཡོན་ཏན་འོད་ཀྱིས་མཛད་པ། སློབ་དཔོན་ཤཱཀྱ་འོད་ཀྱི་འདུལ་བ་སུམ་བརྒྱ་པ། དེའི་རང་འགྲེལ་འོད་ལྡན། དགེ་འདུན་བཟང་པོའི་ཀ་རི་ཀ་ལྔ་བཅུ་པ།
དགྲ་བཅོམ་པ་ས་ག་ལྷས་བྱས་པའི་འདུལ་བ་མེ་ཏོག་ཕྲེང་རྒྱུད་མགོན་པོ་བྱམས་པས་གསུངས་པའི་ཕ་རོལ་ཏུ་ཕྱིན་པའི་ཆོས་སྡེ་ལྔ༌། འཕགས་པ་ཀླུ་སྒྲུབ་ཡབ་སྲས་ཀྱི་དབུ་མ་རྩ་འཇུག་བཞི་གསུམ། རིག་པ་དྲུག་ཅུ་པ།
རྒྱལ་སྲས་ཞི་བ་ལྷའི་སྤྱོད་འཇུག ས་སྐྱ་པནྜི་ཏའི་སྡེ་སྣོད་རྒྱུད་སྡེའི་ངེས་གསང་སྡོམ་གསུམ་རབ་དབྱེ་སྟེ་སྔོན་དུས་སུ་གྲགས་པའི་པུ་ཏི་གྲགས་ཆེན་བཅོ་བརྒྱད་ཀྱི་ལུང༌། མདོ་རྒྱན་གཉིས་ལྟ་བའི་ས།
བསླབ་སྤྱོད་སྤྱོད་པའི་ས། སྐྱེས་ཚོམས་དད་པའི་ས་སྟེ་བཀའ་གདམས་གཞུང་དྲུག་དང༌། འཕགས་ཡུལ་གྱི་ཆོས་རྒྱལ་དགེ་དབང་གིས་མཛད་པའི་བྱང་ཆུབ་སེམས་དཔའི་སྐྱེས་རབས་དཔག་བསམ་འཁྲི་ཤིང༌།
དེའི་སྲས་ཟླ་བའི་དབང་པོས་མཛད་པའི་ཁ་སྐོང་དང་བཅས་པ་

རྣམས་ཀྱི་ལུང༌། རྨོར་ཆེན་ཡིག་སྟེང་ནས་དབུ་མ་ལུགས་ཀྱི་སེམས་བསྐྱེད། ཡངས་ཅན་མཁན་པོ་བྱམས་པ་ངག་དབང་རྣམ་རྒྱལ་གྱི་ཡིག་སྟེང་ནས་སེམས་ཙམ་ལུགས་ཀྱི་སེམས་བསྐྱེད། རྒྱལ་སྲས་ཐོགས་མེད་བཟང་པོ་དཔལ་གྱི་བློ་སྦྱོང་གསུང་བགྲོས་མར་གྲགས་པའི་ལུང༌།
སུམ་པ་ལོ་ཙཱ་བའི་བློ་སྦྱོང་སྙན་རྒྱུད་ཀྱི་ཁུང་ཁྲིད། སེམས་དཔའ་ཆེན་པོ་གཞོན་ནུ་རྒྱལ་མཆོག་དང༌། མུས་ཆེན་སེམས་དཔའ་ཆེན་པོ་གཉིས་ཀྱིས་བསྒྲིགས་པའི་བློ་སྦྱོང་གླེགས་བམ་གྱི་ལུང༌།
གཞོན་ནུ་རྒྱལ་མཆོག་པའི་བློ་སྦྱོང་ལེགས་བཤད་ཀུན་འདུས། ལྕེ་སྒོམ་གྱིས་ཕྱོགས་གཅིག་ཏུ་བསྡུས་པ་བཀའ་གདམས་ཐོར་བུར་གྲགས་པ་རྣམས་དང༌། པོ་ཏོ་བའི་དཔེ་ཆོས་རིན་སྤུངས་འགྲོ་མགོན་དཔལ་ཡེའི་གཏམ་རྒྱུད་རིན་ཕྲེང༌།
ལྕེ་སྒོམ་ཤེས་རབ་རྡོ་རྗེའི་མན་ངག་རིན་སྤུངས་རྣམས་ཀྱི་ལུང༌། ས་སྐྱ་པ་ཆེན་པོས་འཇམ་དབྱངས་ལ་དངོས་སུ་གསན་པའི་བློ་སྦྱོང་ཞེན་པ་བཞི་བྲལ་གྱི་གདམས་ཁྲིད་དང༌།
ཡིག་སྐོར་རྣམས་ཀྱི་ལུང་དང་བཅས་པ། ས་འཇམ་སྦགས་སྒྲུབ་ཀྱི་བྱིན་རླབས་དང༌། དེའི་སྒྲུབ་སྐོར་རྣམས་ཀྱི་ཡིག་ལུང༌། ཇོ་བོའི་ཆོས་འབྱུང་བརྒྱ་རྩར་གྲགས་པ་རྣམས་གླེགས་བམ་ཡོངས་རྫོགས་ཀྱི་ལུང༌།
གཅོད་ནམ་མཁའ་སྒོ་འབྱེད་ཀྱི་བྱིན་རླབས་དམིགས་ཁྲིད་དང་བཅས་པ། དམ་པས་མཛད་པའི་འཁྱུད་གཅོད་དཀར་ནག་ཁྲ་གསུམ་ཚང་མའི་ལུང༌།གཉིས་པ་འབྲས་བུའི་ཐེག་པའི་སྐོར་གསར་རྙིང་གཉིས་ལས།
ཐོག་མར་གསང་སྔགས་གསར་མ་བྱ་རྒྱུད་ལ་སྨན་བླ་མཆེད་བདུན་གྱི་རྗེས་གནང༌། གོང་

ས་ལྔ་པས་མཛད་པའི་སྨན་བླའི་མདོ་ཆོག་ཡིད་བཞིན་དབང་རྒྱལ་གྱི་ལུང༌། ཀླུ་དབང་ལྷ་ལྔའི་རྗེས་གནང་དེའི་སྒྲུབ་སྐོར་རྒྱ་གཞུང་རྣམས་ཀྱི་ལུང༌། ཐུབ་དབང་གནས་བཅུའི་རྗེས་གནང་ལུང་བཅས། གང་བློ་མའི་རིག་གཏད།
འཇམ་དཀར་མ་ཏི་ལུགས་ཀྱི་རྗེས་གནང་སྒྲུབ་སྐོར་ལུང་དང་བཅས་པ། འཇམ་དཔལ་ཤེས་རབ་འཁོར་ལོའི་རྗེས་གནང་སྒྲུབ་ལུང་བཅས། འཇམ་དབྱངས་སྨྲ་སེང་རྗེས་གནང་སྒྲུབ་སྐོར་ལུང་བཅས། འོད་ཟེར་ཅན་གཙོ་རྐྱང་གི་རྗེས་གནང་བོད་གཞུང་འགའ་ཞིག་གི་ལུང༌།
རྨོར་ཆེན་གྱི་གདུགས་དཀར་བྱད་གྲོལ་ལུང༌། ལེགས་ལྡན་མཆེད་གསུམ་རྗེས་གནང༌། གཙུག་ཏོར་དྲི་མེད་ལྷ་ལྔའི་དབང༌། དེའི་མཆོད་རྟེན་འདེབས་ཆོག་དང༌།
འོད་ཟེར་དྲི་མེད་ཀྱི་རྒྱལ་མཚན་འཛུགས་ཆོག་མཁྱེན་མཛད་རྣམས་ཀྱི་ལུང༌། གདུགས་དཀར་མདོས་ཆོག་སློབ་དཔོན་ཙནྡྲ་གོ་མིས་མཛད་པ། ཤཱཀྱ་དཔའ་བའི་དབང་ཆོག་དང་ལྷན་ཐབས་སོགས་ཁྱབ་བདག་ཞྭ་ལུས་པས་མཛད་པ།
མཁན་ཆེན་ཞྭ་ལུ་པས་མཛད་པའི་གཙུག་ཏོར་དྲི་མེད་ཀྱི་སྒྲུབ་ཆོག གཙུག་ཏོར་དྲི་མེད་ལྷ་ལྔའི་དཀྱིལ་ཆོག དྲི་མེད་རྣམ་གཉིས་ཀྱི་སྲོག་ཤིང་འཛུགས་ཆོག་རྨོར་ཆེན་གྱིས་མཛད་པ། སཙྪའི་སྒྲུབ་དཀྱིལ་འབྲིང་པོའི་ཐིག་རྩ་གནས་གསར་རྗེ་ཉིད་ཀྱིས་མཛད་པ།
གཙུག་ཏོར་དྲི་མེད་ཀྱི་གཟུངས་བཅས་ཀྱི་ལུང༌། གཙུག་ཏོར་རྣམ་རྒྱལ་ལྷ་དགུའི་རྗེས་གནང་དང༌། སྟོང་མཆོད་ལུང་བཅས། གཙུག་ཏོར་འབར་བ་དང༌།
གཟའ་ཡུམ། བ་རི་ལུགས་རྣམ་འཇོམས། མི་གཡོ་བ་དཀར་སྔོན། དབྱངས་ཅན་དཀར་མོ། བྲམ་

ཟེ་ཕུར་བུ། ས་མནྟ་ཤྲིའི་ལུགས་གཉིས། ཡང་བོ་དོང་པའི་ལུགས་རྣམས་ཀྱི་རྗེས་གནང༌། རྒྱ་བོད་ཀྱི་གཞུང་རྣམས་ཀྱི་ལུང༌། འོད་ཟེར་དྲི་མེད་ལྷ་བཅུ་བདུན་གྱི་དབང༌། དེའི་ལྷན་ཐབས་ཁ་སྐོང་སོགས་མཁན་ཆེན་ཞྭ་ལུ་པས་མཛད་པ་རྣམས་ཀྱི་ལུང༌།
བཀའ་གདམས་ལྷ་བཞིའི་རྗེས་གནང་ཁྲིད་ལུང་དང་བཅས། ཕྱག་རྡོར་གོས་སྔོན་ཅན། ཕྱག་རྡོར་ཨུ་ཙྱ། གཏུམ་པོ་ཁྱུང་ལྔ། སྨེ་བརྩེགས་ལྗང་དུད། ཁྲོ་མོ་སྨེ་བརྩེགས་རྣམས་ཀྱི་རྗེས་གནང་དང་སྒྲུབ་སྐོར་ལུང༌།
ཛཱེ་ཏ་རི་ལུགས་ཚེ་དཔག་ལྷ་དགུའི་དབང༌། ཨ་མེས་ཞབས་ཀྱི་སྒྲུབ་དཀྱིལ་དབང་གི་མཚམས་སྦྱོར་གྱི་ལུང༌། གྲུབ་ཆེན་མི་ཏྲ་ལུགས་ཀྱི་ཚེ་དཔག་མེད་དཀར་པོའི་རྗེས་གནང༌།
ལུས་སྲུང་བའི་མན་ངག་གི་ལུང༌། དཔལ་མོ་ལུགས་ཀྱི་བཅུ་གཅིག་ཞལ་ལྷ་ལྔ་དང་གཙོ་རྐྱང་ཇོ་ལུགས་སྒྲོལ་མ་ཉེར་གཅིག་གི་རྗེས་གནང་ལུང་བཅས་དང༌། རྨོར་མཛད་སྒྲོལ་ཆོག ཇག་ཆིང་ར་རུ་མའི་ལུང༌།
སྒྲོལ་དཀར་འོད་ཟེར་དྲུག་བསྒྲགས་ཀྱི་རྗེས་གནང་ཐུན་མོང་མ་ཡིན་པ། དེའི་སྒྲུབ་སྐོར་རྒྱ་བོད་ཀྱི་གཞུང་གི་ལུང༌། སྒྲོལ་མའི་མན་ངག་རྨི་ལམ་བརྟག་པ་ལྷ་མོ་ཤྲ་མ་ནའི་སྒྲུབ་ལུང་རྒྱའི་ཁྲིད་བཅས།
སྒྲོལ་དཀར་བཀའ་བབས་དགུ་ལྡན་གྱི་རྗེས་གནང་ངོར་མཛད་ཡིག་སྐོར་སོགས་ཀྱི་ལུང༌། གཉན་སྒྲོལ་ཡན་ལག་དྲུག་པ། རྟ་ནག་ལྕགས་རལ་ཅན། རྟ་མགྲིན་ཤྭ་ན་བཞི་སྐོར། རྟ་མགྲིན་ཁྱུང་གཤོག་ཅན།
རྟ་མགྲིན་པད་དབྱུག་ཅན། རི་ཁྲོད་མ་སེར་མོ། ཛམ་སེར་ནག་ཛཱེ་ལུགས་ཛམ་དཀར་རྣམས་ཀྱི་རྗེས་གནང་དང༌། སྒྲུབ་ལུང་བཅས། རྣམ་སྲས་ཞི་

དྲག་གི་བེའུ་བུམ་ཨ་མེས་ཞབས་ཀྱི་དཀར་ཆག་བཞིན་གྱི་ལུང༌། རྣམ་སྲས་ལྔ་ཕྲག་གསུམ་གྱི་རྗེས་གནང་གི་ཡི་གེ་ནོར་འཛིན་དཔལ་མོའི་རྒྱན་ཕྲེང་གི་ལུང༌། བཀའ་འགྱུར་བ་མགོན་པོ་བསོད་ནམས་མཆོག་ལྡན་གྱི་རྣམ་སྲས་ལྔ་ཕྲག་གསུམ་གྱི་རྗེས་གནང་དངོས་གྲུབ་འདོད་འཇོ།
ཨ་མེས་རྣམ་སྲས་ཞི་དྲག་གི་ཆོས་སྐོར་དཀར་ཆག སྟག་ལུང་ངག་དབང་རྣམ་རྒྱལ་གྱི་རྣམ་སྲས་རིགས་ཆེན་བརྒྱད་ཀྱི་རྗེས་གནང་གི་ཆོག་ཁྲིད་བསྟོད་པ་བཅས།
དེས་མཛད་པའི་ཨ་པ་ར་ཛི་ཏའི་རྗེས་གནང་གི་ཡི་གེ་དང་བཅས་པ་གསན། ངོར་ཆེན་དཀོན་ལྷུན་གྱི་ཡིག་སྟེང་ནས་རྣམ་སྲས་སེར་ཅན་ལྷ་དགུའི་རྗེས་གནང་ཡིག་ལུང༌། རྨོར་ཆེན་ཡིག་སྟེང་ནས་རྣམ་སྲས་སྙན་གྲགས་སྒྲུབ་དང༌།
ཨ་པ་ར་ཙི་ཏ་གཉིས་ཀྱི་རྗེས་གནང་ཡིག་ལུང་བཅས། སྤྱོད་རྒྱུད་ལ། ས་ལོའི་ཡིག་སྟེང་ནས་འཇམ་དབྱངས་དམར་སེར་རྗེས་གནང༌། དེའི་ཡིག་ཆ་རྗེ་བཙུན་ངོར་ཆེན་མུས་ཆེན་སངས་རིན་ས་ལོས་མཛད་པ་རྣམས་ཀྱི་ལུང༌།
གོང་གི་བྱ་སྤྱོད་དབང་སོགས་ཀྱི་རྒྱབ་རྟེན་དུ་བསམ་གཏན་ཕྱི་མ། དཔུང་བཟང༌། ལེགས་གྲུབ། གསང་བ་སྤྱི་རྒྱུད་དེ་བྱ་སྤྱོད་རྒྱུད་ཆེན་བཞིའི་ལུང༌། རྗེ་ངོར་ཆེན་གྱི་བྱ་རྒྱུད་སྤྱི་དོན་གྱི་ལུང་སོགས་གསན།
རྣལ་འབྱོར་རྒྱུད་ལ། ཀུན་མཁྱེན་གུང་རུའི་གཞན་ཕན་མཐའ་ཡས་ཟུར་འདེབས་ཟིན་བྲིས། ཡང་དེས་མཛད་པའི་ཟིན་བྲིས་མུན་སེལ་སྒྲོན་མེ་རྒྱས་བསྡུས། བསྟོད་པའི་ཕྱག་ཆེན་ངོར་ཆེན་གསུང་ལ་ཟིན་བྲིས་རྣམས་ཀྱི་ལུང༌།
གཞན་ཕན་མཐའ་ཡས་ཀྱིི་རྣམ་བཤད་པཎ་ཆེན་ནམ་དབང་བའི་

གསུང་ལ། རྗེས་ཆོས་དབང༌། ཞེ་དགོན་པ་ཆོས་རྒྱལ་མཚན་གཉིས་ཀྱིས་ཟིན་བྲིས་སུ་མཛད་པའི་རྣམ་བཤད་དཔག་བསམ་ལྗོན་པ། ཨ་མེས་ཞབས་ཀྱི་ཡོ་ག་ཆོས་འབྱུང་བསྟན་པའི་སྒོ་འབྱེད། ཀུན་བཀྲས་ཀྱི་ཀུན་རིག་བརྒྱུད་འདེབས་རྣམས་ཀྱི་ལུང༌།
བླ་མེད་ཕ་རྒྱུད་ལ་གསང་འདུས་རྒྱ་གཞུང་མདོར་བྱས། མདོ་སྲེས། དཀྱིལ་ཆོག་ཉི་ཤུ་བ། ཟུང་འཇུག་གསལ་བ། སྤྱོད་བསྡུས་སྒྲོན་མེ། འགྲེལ་པ་དོན་གསལ་རྣམས་ཀྱི་ལུང༌། བུ་སྟོན་གྱི་གསང་འདུས་རྒྱུད་འགྲེལ་གསང་བའི་སྒོ་འབྱེད།
གཞན་ཡང་ངོར་ཆེན་ཡབ་སྲས་ཀུན་མཁྱེན་རིན་པོ་ཆེ་སོགས་ཀྱིས་མཛད་པའི་གསང་བ་འདུས་པའི་སྐོར་གྱི་ལུང་སོགས་གསན། རྒྱུད་སྡེ་གོང་འོག་སྣ་ཚོགས་ཀྱི་སྒྲུབ་ཐབས་མང་པོ་ཡར་ལུང་གྲགས་རྒྱལ་ཀྱིས་ཕྱོགས་ཅིག་ཏུ་བསྡུས་པ་སྒྲུབ་ཐབས་ཕྱེད་དང་ཉིས་བརྒྱའམ།
སྒྲུབ་ཐབས་རྒྱ་མཚོར་གྲགས་པ་ཐར་པཎ་ཡིག་སྟེང་ནས་རྗེས་གནང་བརྒྱ་དང་སུམ་ཅུ་རྩ་བརྒྱད་དང༌།
རྒྱ་གཞུང་སྒྲུབ་ཐབས་ཉིས་བརྒྱ་ཞེ་ལྔའི་ལུང༌། ནམ་དཔལ་གྱིས་མཛད་པའི་དོན་འགྲེལ་ལྗོན་ཤིང་རིན་ཆེན་སྙེ་མའི་ལུང༌། བ་རི་བརྒྱ་རྩའམ། སྒྲུབ་ཐབས་བརྒྱ་རྩར་གྲགས་པའི་རྗེས་གནང་གོང་ཡབ་རྗེར་གསན་པའི་རྒྱ་གཞུང་སྒྲུབ་ཐབས་གོ་གཉིས་ཀྱི་ལུང༌།
ཕྲེང་བ་སྐོར་གསུམ་གྱི་རྒྱ་གཞུང་གི་ལུང་བཅས་གསན། ཕ་རྒྱུད་ཞེ་སྡང་ཅན་གཙོ་བོར་འདུལ་བ་གཤེད་སྐོར་ལ། ངོར་ཆེན་གྱི་སྒྲུབ་དཀྱིལ་དཀོན་ལྷུན་ལྷན་ཐབས།
ཐར་པཎ་གྱི་མཚམས་སྦྱོར་ཅན་གྱི་སྟེང་ནས་བཀའ་བབས་གསུམ་ལྡན་གཤེད་དམར་ལྷ་ལྔའི་དབང་ཆེན། རྫོགས་རིམ་ཤིན་ཏུ་སྤྲོས་མེད་ཀྱི་

ཉམས་ཁྲིད། བིརྺ་པས་མཛད་པའི་རྒྱ་གཞུང་རྣམས་དང་། གློ་བོ་ལོ་ཙཱ་བའི་ཁྲིད་ཡིག སྤྲོས་མེད་རྣལ་འབྱོར། རྣམ་རྟོག་འོད་གསལ་གྱི་ཁྲིད་ཡིག་སེམས་བསྐྱེད་ཐབས། ངོར་ཆེན་གྱི་སྤྲོས་མེད་མཛེས་རྒྱན།
དཀོན་ལྷུན་གྱི་རྒྱུད་འདེབས། རྒྱུན་འཁྱེར་ཀུན་མཁྱེན་གྱི་ཉམས་ལེན། གཤེད་དམར་རྒྱུད་ལེའུ་བཅུ་དགུ་པ་རྣམས་ཀྱི་ལུང༌། རྭ་ལོའི་མངོན་རྟོགས་དབང་ཆུ། ཚར་ཆེན་གྱི་ལྷན་ཐབས། མཁྱེན་བརྩེ་དབང་ཕྱུག་ངག་འདོན་ནག་འགྲོས།
དགོན་གསར་བའི་དབང་གི་མཚམས་སྦྱོར་རྣམས་ལ་བརྟེན་ནས་རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་གྱི་དབང༌། གནས་གསར་བ་མཁྱེན་བརྩེའི་ཁྲིད་ཡིག་དང༌། དབང་རབ་ཀྱི་སྔོན་འགྲོའི་ལོ་རྒྱུས་སྦྱར་བ་དང་བཅས་ཏེ།
རྭ་ཁྲིད་མཁའ་འགྲོ་སྙན་བརྒྱུད་ཀྱི་ཉམས་ཁྲིད། ལོ་ཙཱ་བ་མ་ཎི་ཀ་ཤྲི་ཛྙཱ་ནའི་ཡིག་སྟེང་ནས་འཇིགས་བྱེད་རྣལ་འབྱོར་བཞི་རིམ་གྱི་ཉམས་ཁྲིད། མཁྱེན་བརྩེ་ཡིག་སྟེང་ནས་འཇིགས་བྱེད་དཔའ་གཅིག་རྗེས་གནང༌།
རྗེ་ཤར་ཁང་པའི་ཡིག་སྟེང་ནས་དུག་དབང་རྨ་བྱ་དགྱེས་པ། དཀོན་ལྷུན་ཡིག་སྟེང་ནས་དམ་ཅན་ཆོས་རྒྱལ་ལྷ་བཅུ་གསུམ། ཚར་ཆེན་ཡབ་སྲས་ཡིག་སྟེང་ནས་ལས་གཤིན་དཔའ་གཅིག་བསེ་བྱ་བཞི་སྐོར།
ཁྲག་མདོག་ཡབ་ཡུམ་སྟེ་རིགས་གསུམ་གྱི་རྗེས་གནང༌། རྭ་པོད་དཀར་ཆག་གི་ཟིན་པ་དང༌། མ་ཟིན་པའི་སྐོར། དཔལ་འཛིན་པོད་བཅས་ཀྱི་ལུང་གསན། མ་རྒྱུད་སྐོར་ལ། གྲུབ་ཆེན་ལོ་ཧི་པའི་ལུགས་ཀྱི་འཁོར་ལོ་བདེ་མཆོག་མངོན་རྟོགས་སོགས་སྨད་ལྔར་གྲགས་པའི་རྒྱ་གཞུང༌།
གྲུབ་ཆེན་དེ་ཉིད་ཀྱིས་མཛད་པ།

གྲུབ་ཆེན་སྤྱོད་པ་བས་མཛད་པའི་འཁོར་ལོ་བདེ་མཆོག་གི་རྒྱ་གཞུང་ནག་པོ་གཞུང་དྲུག་ཏུ་གྲགས་པ་དང༌། རྗེ་བཙུན་གྱི་ནག་པོ་དཀྱིལ་ཆོག་གི་ལྷན་ཐབས་ཞྭ་ལུགས་སངས་རྒྱས་དཔལ་བཟང་གིས་མཛད་པའི་ལྷན་ཐབས་དང༌།
ཞི་བའི་སྦྱིན་སྲེག་གཉིས༌། ལུ་ཧི་པའི་མངོན་རྟོགས་གསལ་བྱེད་ཐར་པཎ་གྱིས་མཛད་པ། དེས་མཛད་པའི་ནག་པོ་ལུགས་ཀྱི་མངོན་རྟོགས་ནག་འགྲོས་མ། དྲིལ་བུ་ལུགས་ཀྱི་སྒྲུབ་དཀྱིལ། ཞྭ་ལུགས་པ་མཁྱེན་རབ་རིན་ཆེན་མཆོག་གྲུབ་རྫོགས་རིམ་ཟབ་མོ་དམིགས་གཅིག་པ།
བཟང་དཔལ་གྱི་ནག་པོ་བའི་བསྐྱེད་རིམ་རྣམ་བཤད། ཨ་མེས་ཞབས་ཀྱིས་མཛད་པའི་བདེ་མཆོག་ལུ་ནག་དྲིལ་གསུམ་གྱི་བསྐྱེད་རིམ་རྣམ་བཤད།
རྣལ་འབྱོར་གསང་མཐའི་བསྟན་པ་རྒྱས་པའི་ཉིན་བྱེད། བསྙེན་ཐབས་རྒྱས་འབྲིང་བསྡུས་གསུམ། མཁས་གྲུབ་ངག་ཆོས་ཀྱི་ལུ་ནག་དྲིལ་གསུམ་གྱི་ཁོག་ཕུབ། བསྙེན་ཐབས་རྒྱས་འབྲིང་བསྡུས་གསུམ། ནག་པོ་ལུགས་ཀྱི་བསྐྱེད་རིམ་རྣམ་བཤད་འབྲིང་པོ།
ཡང་རྣམ་བཤད་ཟིན་བྲིས་བདེ་ཆེན་ཐེག་ཕྲེང༌། ཨ་མེས་ཞབས་ཀྱི་བདེ་མཆོག་སྒྲུབ་དཀྱིལ། ངག་ཆོས་ཀྱི་དྲིལ་བུ་རིམ་ལྔའི་བྱིན་རླབས་དང༌། ཁྲིད་ཡིག་རྒྱལ་དབང་སྐལ་བཟང་རྒྱ་མཚོས་མཛད་པའི་ཚོགས་མཆོད་ཀྱི་ལུང་བཅས་གསན།
ཁ་ཆེ་པཎ་ཆེན་གྱི་ཐུགས་དམ་བཞིའི་ནང་ཚན་བདེ་མཆོག་དཀར་པོའི་བྱིན་རླབས། དཔྱལ་ས་མོ་གྷ་དང༌། དབང་ཆེན་རབ། མུས་ཆེན་སངས་རྒྱས་རིན་ཆེན་རྣམས་ཀྱི་ཁྲིད་ཡིག་གི་ལུང༌།
ཕག་དཀར་ཤེས་རབ་གསལ་བྱེད་ཀྱི་བྱིན་རླབས། དཔལ་དོན་ཇོ་ནང་ཀུན་དགའ་གྲོལ་མཆོག་

རྣམས་ཀྱི་ཡིག་ཆའི་ལུང༌། ངག་ཆོས་ཡིག་སྟེང་ནས་དཔྱལ་ལུགས་ཕག་མོ་སྐོར་བྱིན་རླབས་ཡིག་ལུང་བཅས། ཚར་ཆེན་དང་མུས་ཆེན་སངས་རིན། བྱམས་པ་ངག་གྲུབ་རྣམས་ཀྱི་ཡིག་སྟེང་ནས་ཚེ་དབང་གྲུབ་རྒྱལ་མ་ཡིག་ལུང་བཅས།
འབའ་ར་བ་རྒྱལ་མཚན་དཔལ་བཟང༌། མཁྱེན་རབ་ཆོས་རྗེ། གནས་གསར་བ་མཁྱེན་མཛད་རྣམས་ཀྱི་ཟིན་བྲིས་སྟེང་ནས་བསྐྱེད་རྫོགས་ལ་བརྟེན་པའི་ཚེ་ཁྲིད་ཟབ་མོ། ཚར་མཛད་ཚེ་སྒྲུབ་ཞག་བདུན་མའི་ཉམས་ལེན་བརྒྱུད་འདེབས་རྣམས་ཀྱི་ལུང་དང༌།
དམིགས་ཁྲིད། གཉིས་མེད་རྒྱུད་སྐོར་ལ། དཀོན་ལྷུན་ཡིག་སྟེང་ནས་འབྱུང་འདུལ་རྗེས་གནང་ལུང་བཅས། ཀུན་མཁྱེན་རྡོ་རྗེ་གདན་པའི་ཡིག་སྟེང་ནས་འབྱུང་འདུལ་སེམས་དཔའ་སུམ་བརྩེགས་ཀྱི་རྗེས་གནང་ལུང།
དཀོན་ལྷུན་ཡིག་སྟེང་ནས་སོར་ཕྲེང་དཀར་མོའི་རྗེས་གནང་ལུང་བཅས། དབྱུ་གུ་མཆེད་གསུམ་གྱི་རྒྱ་གཞུང་རྣམས་དང༌། བོད་གཞུང་ཨ་མེས་ཞབས་ཀྱིས་མཛད་སྐོར་རྣམས་ཀྱི་ལུང་དང་བཅས་པ་གསན།
དུས་འཁོར་སྐོར་ལ། བུ་སྟོན་རིན་པོ་ཆེ་ནས་མཛད་པའི་རྒྱུད་ཀྱི་བཤད་ཐབས། སྒྲུབ་ཐབས་འབྲིང་པོ། སྦྱིན་སྲེག་རྒྱུད་འདེབས་སྒྲུབ་དཀྱིལ་སོགས་དང༌། རིགས་ལྡན་རྣམ་རྒྱལ་གྲགས་བཟང་གིས་མཛད་པའི་དུས་འཁོར་སྒྲུབ་ཐབས།
དེས་མཛད་པའི་བདག་འཇུག་རྣམས་ཀྱི་ལུང༌། བུ་སྟོན་ཡིག་སྟེང་ནས་དེའི་ལས་རྒྱས་ལྷ་གསུམ་ལས་སྣ་ཚོགས་ཡུམ་གྱི་རྗེས་གནང་དང་ཡིག་ལུང༌། འཕགས་མཛད་རྡོ་རྗེ་ཁྱུང་ཁྲའི་རྗེས་གནང་བཀྲུ་བྱབས་གསུམ་དང་བཅས་པ།
མཉམ་མེད་བཟང་པོ་རྒྱལ་མཚན་གྱི་དཀར་

ཆག་བཞིན་ཁྱུང་པོད་ཀྱི་ལུང་གསན། ལོ་པ་སྤྱན་སྔ་ཀུན་དགའ་དོན་གྲུབ་ཀྱི་ཡིག་སྟེང་ནས་ཁྲོ་བོའི་དབང་པོ་རྡོ་རྗེ་ཤུགས་ཀྱི་རྗེས་གནང་ཡིག་ལུང་གསན།གཉིས་པ་ཐུན་མོང་མ་ཡིན་པའི་སྐོར་ལ། ཐོག་མར་གསུང་ངག་སློབ་བཤད་གསན་པའི་ཚུལ་ལ་ཚད་མ་སྙན་རྒྱུད་བཞིའི་སྒོ་ནས་ངེས་དགོས་པ་ལས།
དང་པོ་བླ་མ་ཚད་མའི་སྐོར་ལ། ཚར་ཆེན་གྱིས་མཛད་པའི་བླ་མ་མཆོད་པའི་ཆོ་ག་དངོས་གྲུབ་རིན་ཆེན་བང་མཛོད། དེའི་ལྷན་ཐབས་ལྟ་བུར་རྨོར་ཆེན་གྱིས་མཛད་པའི་བླ་མཆོད་བསོད་ནམས་རྒྱས་བྱེད།
རྗེ་བཙུན་གྱིས་མཛད་པའི་བརྒྱུད་འདེབས་བླ་མ་རྡོར་འཛིན་མ་ཁ་སྐོང་དང་བཅས་པ། འཕགས་པས་མཛད་པ་ཕྱག་མཆོད་སངས་རྒྱས་ཀུན་དངོས་མ།
བྲག་ཕུག་པས་མཛད་པའི་བརྒྱུད་འདེབས་དང༌། ངོར་ཆེན་གྱིས་མཛད་པའི་རྣམ་དག་དཀྱིལ་འཁོར་མ། ཚར་ཆེན་དང་མང་ཐོས་ཀླུ་སྒྲུབ་རྒྱ་མཚོ་རྣམས་ཀྱིས་མཛད་པའི་བརྒྱུད་འདེབས་རྣམས་ཁ་སྐོང་དང་བཅས་པ།
བིར་བསྟོད་ཨ་ལ་ལ་སྟེ་མ། ས་ཆེན་གྱིས་ཚངས་དབང་མ་དང༌། དད་པའི་ཆུ་རྒྱུན་མ། རྗེ་བཙུན་གྱི་བསྟོད་པ་སྲིད་བྲལ་མ་ས་པཎ་གྱིས་མཛད་པ། ས་པཎ་གྱི་སྐུ་བསྟོད་ཡར་ཀླུངས་པ་བྱང་ཆུབ་རྒྱལ་མཚན་གྱིས་མཛད་པ།
འཕགས་བསྟོད་གཙང་ནགས་ཕུག་པས་མཛད་པ། ངོར་བསྟོད་རབ་དཀར་མ་རོང་སྟོན་གྱིས་མཛད་པ། ངོར་བསྟོད་སྡེ་སྣོད་མ་མུས་ཆེན་སེམས་དཔའ་ཆེན་པོས་མཛད་པ། སེམས་དཔའ་ཆེན་པོའི་བསྟོད་པ་བདག་ཆེན་ཆུ་མིག་པས་མཛད་པ།
བདག་ཆེན་རྡོ་རྗེ་

འཆང་སྐུ་བསྟོད་རབ་དཀར་བློ་གྲོས་མ། རྡོ་རིང་པའི་བསྟོད་པ་མཐའ་ཡས་མ། དེའི་བསྟོད་པ་བདུད་དཔུང་ཕྱེ་འཐག་མ། བདག་བསྟོད་བློ་གསལ་མང་ཐོས་མ། འཁྲུངས་རབ་གསོལ་འདེབས་རྣམས་ཚར་ཆེན་གྱིས་མཛད་པ། ཚར་ཆེན་རྡོ་རྗེ་འཆང་གི་བསྟོད་པ་བཀྲ་ཤིས་མཚན་བཟང་མ་འཇམ་དབྱངས་མཁྱེན་བརྩེ་དབང་ཕྱུག་གིས་མཛད་པ།
མཁྱེན་བརྩེའི་བསྟོད་པ་རབ་ཡངས་མ་ཚར་ཆེན་གྱིས་མཛད་པ། དབང་རབ་བསྟོད་པ་དུས་གསུམ་རྒྱལ་བ་རང་ཉིད་ཀྱིས་མཛད་པ།
བླ་མ་རྒྱ་བོད་ཀྱི་རྣམ་ཐར་རྗེ་བཙུན་གྱིས་མཛད་པ། ས་ཆེན་གྱི་རྣམ་ཐར་དང༌། སློབ་དཔོན་རྩེ་མོའི་རྣམ་ཐར་གསོལ་འདེབས་ཁྱོད་ཉིད་མ་དང༌། ཚངས་སྤྱོད་མ་བཅས་རྗེ་བཙུན་གྱིས་མཛད་པ།
ཡང་རྩེ་མོའི་རྣམ་ཐར་ཚར་ཆེན་གྱིས་མཛད་པ། རྗེ་བཙུན་གྱི་རྣམ་ཐར་ཐུན་མོང་བ་ས་པཎ་གྱིས་མཛད་པ། རྣམ་ཐར་མནལ་ལམ་མ། སྣ་རོ་བནྡེ་གཤིན་རྗེ་གྲགས་ཀྱིས་མཛད་པ། ས་པཎ་གྱི་རྣམ་ཐར་འཕགས་པས་མཛད་པ།
འཕགས་པའི་རྣམ་ཐར་ཤར་ཆེན་ཡེ་རྒྱལ་བས་མཛད་པ། ཚོགས་སྒོམ་པའི་རྣམ་ཐར་གཉག་སྙིང་པོ་རྒྱལ་མཚན་གྱིས་མཛད་པ། གཉན་ཆེན་པོའི་རྣམ་ཐར་དཀར་གྲག་པ་རིན་ཆེན་སེངྒེས་མཛད་པ། དཀར་བྲག་པའི་རྣམ་ཐར་རང་ཉིད་ཀྱིས་མཛད་པ།
ཞང་དཀོན་མཆོག་དཔལ་བའི་རྣམ་ཐར་དཔལ་ཚུལ་བས་མཛད་པ། རྒྱལ་བ་བྲག་ཕུག་པའི་རྣམ་ཐར་བློ་གྲོས་བསྟན་པས་མཛད་པ། ཆོས་རྗེ་བླ་མ་དམ་པའི་རྣམ་ཐར་དཔལ་ཚུལ་བས་མཛད་པ། བློ་གྲོས་བསྟན་པའི་རྣམ་ཐར་དཔལ་ཚུལ་བས་མཛད་པ།
དཔལ་

ལྡན་ཚུལ་ཁྲིམས་ཀྱི་རྣམ་ཐར་བུངྔྷ་ཤྲཱིས་མཛད་པ། བུངྔྷ་ཤྲཱིའི་རྣམ་ཐར་ངོར་ཆེན་གྱིས་མཛད་པ། ངོར་ཆེན་རྡོ་རྗེ་འཆང་དགུང་ལོ་དོན་བཞི་ཡན་དང༌། མྱ་ངན་འདས་བྱུང་བཅས་མུས་ཆེན་གྱིས་མཛད་པ། ཡང་ངོར་ཆེན་གྱི་རྣམ་ཐར་རྒྱས་པ་མཁས་གྲུབ་སངས་རྒྱས་ཕུན་ཚོགས་ཀྱིས་མཛད་པ།
མུས་ཆེན་སེམས་དཔའ་ཆེན་པོའི་རྣམ་ཐར་གུང་རུ་ཤེས་རབ་བཟང་པོས་མཛད་པ། བདག་ཆེན་རྡོ་རྗེ་འཆང༌། རྗེ་བཙུན་རྡོ་རིང་པ་གཉིས་ཀྱི་རྣམ་ཐར་ཚར་ཆེན་གྱིས་མཛད་པ།
སྒོ་རུམ་པའི་རྣམ་ཐར་གནས་གསར་བ་མཁྱེན་བརྩེ་དབང་ཕྱུག་གིས་མཛད་པ། ཚར་ཆེན་གྱི་རྣམ་ཐར་གོང་ས་ལྔ་པས་མཛད་པ། རྗེ་ཚར་པའི་ལམ་གླུ། མང་ཐོས་ཀླུ་སྒྲུབ་རྒྱ་མཚོ།
གནས་གསར་བ་འཇམ་དབྱངས་མཁྱེན་བརྩེ་དབང་ཕྱུག་གསུམ་གྱི་རྣམ་ཐར་སོ་སོས་མཛད་པ། མཁན་ཆེན་བསླབ་གསུམ་རྒྱལ་མཚན་གྱི་རྣམ་ཐར་དབང་རབ་ཀྱིས་མཛད་པ། སྔགས་འཆང་བསོད་ནམས་ཆོས་འཕེལ་གྱི་རྣམ་ཐར་རང་ཉིད་ཀྱིས་མཛད་པ།
དབང་རབ། མགོན་པོ་བསོད་ནམས་མཆོག་ལྡན་མཁན་ཆེན་ཞྭ་ལུ་བ་གསུམ་གྱི་རྣམ་ཐར་གོང་ས་ལྔ་པ་རིན་པོ་ཆེ་ནས་མཛད་པ། བོད་ཁར་བའི་རྣམ་ཐར་སྤྱན་སྔ་ཆོས་ཀྱི་རྒྱ་མཚོས་མཛད་པ༌། གཞོན་ནུ་བློ་གྲོས་ཀྱི་རྣམ་ཐར་སློབ་བུ་བློ་རྒྱན་གྱིས་མཛད་པ།
མཁན་ཆེན་ངག་ཆོས་པའི་རྣམ་ཐར་རྒྱལ་བ་བྱམས་པ་ངག་དབང་རྣམ་རྒྱལ་གྱིས་མཛད་པ། ཡང་དེའི་རྣམ་ཐར་བསྡུས་པ་རྒྱལ་རྩེ་བསོད་ནམས་རྒྱལ་མཚན་གྱིས་མཛད་པ།
མཁྱེན་རབ་བསྟན་འཛིན་བཟང་པོ། མཁྱེན་རབ་བྱམས་པ་ངག་དབང་ལྷུན་གྲུབ། རྨོར་ཆེན་རྡོ་རྗེ་འཆང་

གསུམ་གྱི་རྣམ་ཐར་སོ་སོའི་ཞལ་གསུང་མ། བླ་མ་དམ་པའི་བརྒྱུད་རིམ་རྣམ་ཐར་ངོ་མཚར་སྣང་བ། བར་སྟོན་གྱིས་མཛད་པའི་བརྒྱུད་པའི་རྣམ་ཐར་ཞིབ་མོ་རྡོ་རྗེ། རྗེ་བཙུན་རིན་ཆེན་ནས་མཛད་པའི་བཀའ་དྲིན་མཚུངས་མེད་མ།
ཚར་ཆེན་གྱིས་མཛད་པའི་གསུང་ངག་བརྒྱུད་པའི་བཀྲ་ཤིས་རྡོ་རྗེ་འཆང་དབང་རྣམས་ཀྱི་ལུང༌།གཉིས་པ་ཉམས་མྱོང་ཚད་མའི་སྐོར་ལ། གཞུང་ཇི་ལྟ་བ་བཞིན་བཀྲོལ་བའི་ཉམས་ཁྲིད་ཀྱི་དགོངས་དོན་ཚར་ཆེན་རྡོ་རྗེ་འཆང་གི་གསུང་ཇི་ལྟ་བ་བཞིན་འཇམ་དབྱངས་མཁྱེན་བརྩེས་ཟིན་བྲིས་སུ་མཛད་པའི་ཁྲིད་ཡིག་གསང་ཆེན་བསྟན་པ་རྒྱས་བྱེད་ཁའུ་བྲག་རྫོང་པའི་བཞེད་པ་མ་ནོར་བ་ལ་གཞིར་བྱས།
བུམ་དབང་གི་རྨི་ལམ་མན་འཕྲོར་ལུས་པ།
གོང་ས་ལྔ་པ་རིན་པོ་ཆེ་ནས་མཛད་པ་ལྟར་དང༌། དེ་ལ་གསུང་བཤད་དགོས་པ་རྣམས་ནི། མང་ཐོས་ཀླུ་སྒྲུབ་རྒྱ་མཚོའི་སྣང་རྒྱུད་ཀྱི་ཁྲིད་ཡིག་སོགས་ནས་རྒྱས་པར་ཁ་བསྐངས། སྒྲོ་འདོགས་གཅོད་པའི་སྐབས།
འཇམ་དབྱངས་མཁྱེན་བརྩེའི་གསུང་ངག་བྱུང་ཚུལ་ཟིན་བྲིས་ཀྱི་སྟེང་ནས་བླ་མ་བརྒྱུད་པའི་རྣམ་ཐར་རྒྱས་པ་གསུང་ངག་དབང་གི་ཆུ་བོ་མ་ནུབ་པ་སོགས་བཞི་པོ་འདི་ཚོགས་སློབ་གཉིས་ཆར་མ་དགོས་ཤིང༌།
སློབ་བཤད་པར་འཆད་ཚུལ་ཐུན་མོང་མ་ཡིན་པ་ཡང་ཡོད་ཅིང༌། སྙན་བརྒྱུད་དང་པོ་ནི་རྒྱུ་འབྲས་གསུམ་གྱི་དབང་གི་ཆུ་བོ་མ་ནུབ་པ། གཉིས་པ་ནི་རྡོ་རྗེ་འཆང་ནས་རྩ་བའི་བླ་མའི་བར་དུ་བྱིན་རླབས་ཀྱི་བརྒྱུད་པ་མ་ཉམས་པ།
གསུམ་པ་ནི་སརྒ་ཞེས་པ་རྒྱུད་དང་མན་ངག་གིམན་གྱི་གོ་རིམ་མ་

འཆོལ་བ། བཞི་པ་ནི་བསམ་པ་ཚིམ་པས་རྟོགས་པ་རྒྱུད་ལ་སྐྱེས་པ། ལྷ་དང་བླ་མ་གདམས་ངག་བཅས་པར་གཞན་རྐྱེན་གྱིས་འཕྲོག་མི་ནུས་པའི་མོས་གུས་རྒྱུད་ལ་སྐྱེས་པ་སྟེ་བཞི་ཡིན་ཞིང༌། དེ་ཡང་སྙན་རྒྱུད་གསུམ་པའི་གོ་རིམ་མ་འཆོལ་བ་ཞེས་པར།
འབྲེལ་མ་བརྟགས་པར་དབང་མི་བསྐུར། དབང་(མ)བསྐུར་བར་གདམས་ངག་མི་འཆད། དེ་མ་བཤད་པར་གཞུང་མི་སྦྱིན། དེ་མ་སྦྱིན་པར་སྒྲུབ་པའི་ལུང་དང་གསང་བ་བཅུ་གཉིས་རྒྱས་མི་གདབ་པ།
འཁྲུལ་ཟད་གོང་མ་རྣམས་ཀྱི་ཕྱག་ལེན་རྣམ་པར་དག་པ་ཡིན་ལ། ཁྲིད་ཚུལ་ཡང་རྒྱུད་དང་མན་ངག་གི་དགོངས་པ་མཐུན་པར། ལམ་ཐུན་མོང་བས་རྒྱུད་སྦྱངས་ནས་སྔགས་ལམ་ལ་འཇུག་པའི་ཐོག་མར་བདག་ཆེན་རྡོ་རྗེ་འཆང་ཆེན་པོའི་ཡི་གེ་ལྟར་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད།
དེ་ནས་གོང་མའི་ཕྱག་ལེན་ལྟར་སློབ་མ་རྗེས་འཛིན་བསགས་སྦྱང་གི་དམིགས་ཁྲིད་བཅས་ཕབ་ནས། སློབ་དཔོན་གྱི་ཁ་གསོའི་ལྗགས་བསྙེན་རིང་ཐུན་བཞིར་བཅད་པའི་བསགས་སྦྱངས་དང༌།
དེ་གྲོལ་ཕྲལ་སྨིན་གྲོལ་གཉིས་ཀྱི་དང་པོ་བཅོམ་ལྡན་འདས་དགེས་པ་རྡོ་རྗེ་ལྷ་དགུའི་རྡུལ་ཚོན་གྱི་དཀྱིལ་འཁོར་ཆེན་པོར་མུས་ཆེན་སེམས་དཔའ་ཆེན་པོའི་མངོན་དཀྱིལ་བྱ་བྲལ་མར།
ཚར་ཆེན་རིན་པོ་ཆེའི་ལྷན་ཐབས་སྦྱར་བའི་ཞལ་ཤེས་ཕྱག་ལེན་གྱིས་བརྒྱན་ཏེ། སློབ་བཤད་པའི་ཁྱད་ཆོས་གཞན་དང་མ་འདྲེས་པ། སློབ་མ་རེ་རེ་ནས་དབང་སྟེགས་རྡུལ་ཚོན་གྱི་དཀྱིལ་འཁོར་དུ་བཞག་པ་ནས།
རྡོ་རྗེ་སློབ་དཔོན་གྱིས་དབང་བསྐུར་བ་སོགས་མཐའ་ཤིན་ཏུ་ཆོད་པ་འདི་སྐབས་སྦྱང་གཞི་སྦྱོང་

བྱེད་ངོ་སྤྲོད་ཚུལ་སོགས་སློབ་བཤད་ཀྱི་ཁྱད་ཆོས་རྣམས་སྔགས་འཆང་བསོད་ནམས་ཆོས་འཕེལ་གྱི་འཇིགས་བྱེད་བཅུ་གསུམ་མའི་དབང་བཤད་བཞིན་དང༌། འཇམ་དབྱངས་མཁྱེན་བརྩེའི་ཟིན་ཐོ་བཞིན་ཨཥྚཱའི་བཟླས་ལུང་དང་བཅས་པ་གསན།
དེ་ནས་དབང་དུས་སུ་ཐོབ་པའི་དམ་ཚིག་དང་སྡོམ་པ་མི་ཉམས་ཤིང་སྲུང་ཚུལ་སྟོན་པ་རྗེ་བཙུན་རིན་པོ་ཆེ་རྩ་ལྟུང་འཁྲུལ་སྤོང་གླེགས་བམ་པོད་སེར་མའི་དཀར་ཆག་གི་ཟིན་པ་དང༌། བདག་ཆེན་རྡོ་རྗེ་འཆང་གི་འཁྲུལ་སྤོང་རབ་གསལ་རྣམས་ལ་གསུང་བཤད་རྒྱས་པ་ས་གཞུང་སྤེལ་བའི་ལུང་དང་བཅས་པ།
དམ་ཚིག་སྐོར་ལ་དོགས་པ་བཅད་པ། པཎ་ཆེན་ཤཀ་མཆོག་གིས་མཛད་པའི་སྟེང་ནས་མཐའ་དཔྱད་རྒྱས་པར་སྩོལ་བ་གསན།
རྒྱུན་དུ་བཟའ་བའི་བདུད་རྩི་རིལ་བུ་སྒྲུབ་ཚུལ་རྗེ་བཙུན་གྱིས་མཛད་པའི་གསལ་བྱེད་བདག་ཆེན་རྡོ་རྗེ་འཆང་གིས་བཛད་པ། ཁྱད་པར་གྱི་ཟ་བའི་དམ་ཚིག་ཚོགས་འཁོར་འབྲིང་པོ་རྗེ་བཙུན་གྱིས་མཛད་པ།
རྩོད་སྤོང་ས་པཎ་གྱིས་མཛད་པ། འཕགས་པས་མཛད་པ་ཚོགས་འཁོར་བདུད་རྩི་བུམ་པ། ཁྱབ་བདག་བཀའ་འགྱུར་བས་མཛད་པའི་ཚོགས་འཁོར་ཆོག་ཁྲིག་མ། རྗེ་བཙུན་གྱི་ཧེ་རུ་ཀའི་ཆས་དྲུག་གི་ཡི་གེ་སློབ་དཔོན་བསོད་ནམས་རྩེ་མོས་མཛད་པའི་ཆོས་ལ་འཇུག་པའི་སྒོ་སོགས་ཆོས་ཉན་པའི་ཀུན་སྤྱོད་སྟོན་པ།
མངོན་རྟོགས་ཡན་ལག་བཞི་བ་རྩེ་མོས་མཛད་པ། མངོན་རྟོགས་འབྲིང་པོ་ཡན་ལག་དྲུག་པ་རྗེ་བཙུན་གྱིས་མཛད་པའི་ཚིག་སྣ་རིང་ཐུང་གཉིས་ཡོད་པ་ལས་ཐུང་བ།
དེས་མཛད་པའི་བདག་མེད་མའི་མངོན་རྟོགས།

སློབ་དཔོན་བསོད་ནམས་རྩེ་མོའི་དབང་ཆུ་ཆེན་མོ། དེས་མཛད་པའི་ཞི་བའི་སྦྱིན་སྲེག་གི་ཆོ་ག་ཞིབ་ཏུ་བསྟན་ཅིང་རྣམ་གཞག་མདོར་བསྡུས་པ། དེ་ལས་འཕྲོས་པའི་ལས་བཞིའི་སྦྱིན་སྲེག་ཆོ་ག་མདོར་བསྟན་ཅིང་རྣམ་གཞག་རྒྱས་པ་རྗེ་བཙུན་གྱིས་མཛད་པ།
དེས་མཛད་པའི་དུས་མཐའི་ཆོ་ག སློབ་དཔོན་བསོད་ནམས་རྩེ་མོས་མཛད་པའི་རབ་གནས་བཟང་པོ་དྲུག་པ། རྗེ་བཙུན་རིན་པོ་ཆེ་ནས་མཛད་པའི་རབ་གནས་དོན་གསལ་རྣམས་ཀྱི་ལུང༌།
དབང་གི་ཡེ་ཤེས་ལ་ལོག་རྟོག་འགག་ཅིང་འོག་ནས་འབྱུང་བའི་ལམ་ཐམས་ཅད་སྐྱོན་མེད་དུ་སྒྲུབ་སླད། ཀུན་གཞི་རྒྱུ་རྒྱུད་ལ་འཁོར་འདས་དབྱེར་མེད་ལྟ་བའི་ཁྲིད་ས་གཞུང་སྤེལ་བའི་བཤད་པ།
ལམ་ཙམ་མ་ཡིན་པ། འཁོར་འདས་དབྱེར་མེད་རྩ་འགྲེལ་དང་བདག་ཆེན་རྡོ་རྗེ་འཆང་གི་ཁྲིད་ཡིག་དང་བཅས་པའི་སྟེང༌། སེམས་ཚོལ་སོགས་སློབ་བཤད་ཐུན་མོང་མ་ཡིན་པའི་ལུགས་ལྟར་རིག་ཐོག་ཏུ་བརྡར་ཤ་བཅད་མ།
ཐབས་རྒྱུད་དབང་བཞི་དང་རྗེ་འབྲེལ་ལམ་གྱི་ཐོག་མ་རྗེ་བཙུན་རྡོ་རྗེ་བདག་མེད་མའི་དབང་བཞི་ཡོངས་རྫོགས་བཟླས་ལུང་བཅས། གོང་དུ་ཐར་རྩེ་རྗེ་དང་འོག་སརྒ་བཅུ་གསུམ་པར་སེངྒེ་རྒྱལ་མཚན་ལས་གསན།
བུམ་དབང་དང་འབྲེལ་བ་ཕྱི་བསྐྱེད་རིམ་སེམས་འཛིན་གྱི་ཉམས་ཁྲིད་ཤིན་ཏུ་སྨིན་པ་གསལ་སྣང་མ་ཐོབ་པར་སྒོམ་པར་མཛད་ཅིང༌། དེའི་རྒྱབ་རྟེན་དུ་ཆོས་རྗེ་བླ་མ་དམ་པས་མཛད་པའི་མངོན་རྟོགས་ཡན་ལག་དྲུག་པ།
མུས་ཆེན་གྱི་མངོན་རྟོགས་ཡན་ལག་དྲུག་པ་བྱ་བྲལ་མར་གྲགས་པ། དེས་མཛད་པའི་དབང་ཆུ་གསལ་བའི་མེ་ལོང༌། དེས་

མཛད་པའི་སྟ་གོན་གྱི་སོ་ཤིང་སོགས་ཀྱི་དགོས་པ་བཤད་པ། ཚར་ཆེན་གྱིས་མཛད་པའི་ལྷན་ཐབས་ནོར་བུའི་ཕྲེང་བ། ངོར་ཆེན་རྡོ་རྗེ་འཆང་གིས་མཛད་པའི་ཀྱཻ་རྡོར་སྒྲུབ་ཐབས་རྣམ་བཤད་བསྐྱེད་རིམ་གནད་ཀྱི་ཟླ་ཟེར།
ཚར་ཆེན་གྱི་བསྐྱེད་རིམ་རྣམ་བཤད་ཉི་མའི་འོད་ཟེར། གནས་གསར་བ་མཁྱེན་བརྩེས་མཛད་པའི་བསྙེན་ཆེན་གྱི་ཡི་གེ་དཔྱིད་ཀྱི་དགའ་སྟོན། དེས་མཛད་པའི་བསྙེན་པའི་ཁ་སྐོང་སྦྱིན་སྲེག་རྣམས་ཀྱི་རང་གཞན་གྱི་དོན་གང་བསྒྲུབས་ཀྱང་ཕྱིན་ཅི་མ་ལོག་པར་ཤེས་པའི་རྡོ་རྗེ་སློབ་དཔོན་དུ་བསྒྲུབས་ནས་ཕྱི་རོལ་ཏུ་ཞེན་པའི་གདོན་གཉེན་པོར་ནང་རྡོ་རྗེ་སློབ་དཔོན་གྱི་དོན་དམ་ལུས་ཀྱི་དཀྱིལ་འཁོར་དུ་བདག་ཆེན་རྡོ་རྗེ་འཆང་གི་ཡིག་སྟེང་ནས་ལམ་དུས་ཀྱི་དབང་གི་ཆུ་བོ་མ་ནུབ་པ།
བླ་མ་དམ་པའི་ལུས་དཀྱིལ་གྱི་དབང་འོག་ན་ཐོ་ཙམ་ཡོད་པའི་སྟེང་ནས་ལམ་དུས་འབྲིང་བསྡུས་ཀྱི་དབང༌། ཡི་གེ་བརྒྱ་པའི་བཟླས་ལུང་དང་བཅས་པ་གསན་ནས།
ཕྱི་ནང་བསྐྱེད་རིམ་གྱི་དུས་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་པ་ཚར་ཆེན་ཆོས་རྗེའི་ལེགས་བཤད་ཉི་ཟེར་དང༌། སྐལ་བཟང་སྙིང་གི་པདྨོ་བཞེད་པ་བཅས་པའི་བཤད་པ་གསུང་ངག་ནས་ཤིན་ཏུ་རྒྱས་པ།
དེ་ཐུན་དཀྱིལ་ཆོག་རབ་གནས་སྦྱིན་སྲེག་རོ་སྲེག་ཐམས་ཅད་ལ་ཟིན་ཐུན་གྱི་མཐེབ་འཛུགས་སྤྲད་པའི་གསུང་བཤད་བཅས་སྒྲོ་འདོགས་བཅད་པ། དཔྱད་དོན་ཉམས་སུ་ལེན་པ་སེམས་འཛིན་གྱི་ཉམས་ཁྲིད་སྨིན་རྒྱས་ལམ་དུས་སུ་ཉམས་ལེན་རྗེ་མུས་ཆེན་གྱིས་མཛད་པ།
ལམ་དབང་བདག་ཆེན་རྡོ་རྗེ་འཆང་གིས་མཛད་པ་བཅས་

ཀྱི་ལུང༌། གསང་དབང་གི་ལམ་གྱི་ཐོག་མར་བདག་མེད་མའི་བྱིན་རླབས་མཁན་ཆེན་ངག་དབང་ཆོས་གྲགས་ཀྱི་ཡིག་སྟེང་ནས་དང༌། བདག་བྱིན་རླབས་ཁམས་འདུས་པ་དང་པོ་གཏུམ་མོའི་དམིགས་རྐང་བཅོ་བརྒྱད་ཀྱི་རིམ་པའི་ཉམས་ཁྲིད།
ཁམས་འདུས་པ་བར་བ་ཕོ་ཉིད་ལམ་མམ་དཀྱིལ་འཁོར་ལོ་དགའ་བཞི་ལུགས་འབྱུང་ལྡོག་གི་ཉམས་ཁྲིད་ཁམས་འདུས་པ་ཐ་མ་སྐྱོན་མེད་གཉུག་མ་ཡེ་ཤེས་ཀྱི་ལམ་མམ་རྡོ་རྗེའི་རྦ་རླབས་ཀྱི་ཁྲིད། རེ་རེ་ལའང་ལམ་ལྟ་བ་གྲུབ་མཐའ།
འདའ་ཁ་མ་བར་དོ་རྨི་ལམ། སྒྱུ་ལུས་དང་བཅས་པའི་དབང་པོ་རབ་འབྲིང་ཐ་མའི་ལམ་ཆ་ཚང་བ་རེ་སློབ་བཤད་ཐུན་མོང་མ་ཡིན་པ་ལྟར་ཤིན་ཏུ་སྨིན་པ་བཤད་ལུང་ཙམ་མ་ཡིན་པར་བསྒོམ་བྱའི་དོན་ལ་ཐོས་བསམ་སྒྲོ་འདོགས་ལེགས་པར་ཆོད་པ་གསན།
རྣལ་འབྱོར་དབང་ཕྱུག་དངོས་ཀྱིས་ས་སྐྱ་པ་ཆེན་པོ་ཀུན་དགའ་སྙིང་པོ་ལ་དངོས་སུ་བསྩལ་བའི་མན་ངག་ས་སྐྱའི་ལྕགས་རི་ལས་མི་འདའ་བ་བཞིའི་ནང་ཚན་ལམ་ཟབ་ཕྱི་ནང་གཉིས།
བིར་སྲུང་ཐུན་མོང་དང་ཐུན་མོང་མ་ཡིན་པ་རྣམས་ཀྱི་བྱིན་རླབས་ངག་ཆོས་ཡིག་སྟེང་ནས་དང། དེའི་ཉམས་ལེན་ས་པཎ། མུས་ཆེན་བདག་ཆེན་རྡོ་རྗེ་འཆང་སོགས་ཀྱིས་མཛད་པ། ངོར་ཆེན་གྱིས་མཛད་པའི་བིར་སྲུང་གི་བྱིན་རླབས།
སྲུང་བའི་དམིགས་རིམ། སྔོན་ཆད་ཞལ་ཤེས་ཁོ་ནར་བཞུགས་པའི་བིར་སྲུང་གསར་པའི་དམིགས་ཁྲིད་གནས་གསར་པ་མཁྱེན་མཛད་ཡིག་སྟེང་ནས། བླ་མ་རིན་འབྱུང་གི་བྱིན་རླབས་དང༌།
དེའི་ཉམས་ལེན་ཚར་མཛད་ཀྱི་ལུང༌། མཁྱེན་མཛད་ཡིག་སྟེང་ནས་ཚར་གསུམ་

ཁུག་པ་དང༌། བརྡ་དོན་གསལ་བའི་བྱིན་རླབས། ངག་ཆོས་ཡིག་སྟེང་ནས་ལམ་སྦས་བཤད་ཀྱི་བྱིན་རླབས་འོག་མུས་ཆེན་བསོད་ནམས་དཔལ་བཟང་ལས་གསན་པ་ལྟར་དང༌། མན་ངག་གཅེས་བསྡུས་ཀྱི་རྟེན་འབྲེལ་སྲུང་བའི་བྱིན་རླབས།
ཀུན་མཁྱེན་བསོད་ནམས་སེངྒེའིེ་ཡི་གེ་ལྟར་རྣམ་འཇོམས་བིར་ལུགས་བྱིན་རླབས། མན་ངག་རྣམ་རྫོགས་པའི་མཐར་བརྡ་ཆིག་བརྒྱུད། སྒྲུབ་པ་ལུང་བྱིན། གསང་བཅུའི་རྒྱས་གདབ་པའི་བྱིན་རླབས། མཁྱེན་བརྩེའི་ཟིན་བྲིས་སྟེང་ནས་གསན།
བསྟན་པ་གཏད་ཅིང་བཀའ་བསྒོ་བ་མགོན་རྐྱང་གི་རྗེས་གནང་ཁྱབ་བདག་བཀའ་འགྱུར་པའི་རེག་གཟིགས་སྟེང་ནས་ལེགས་པར་གསན། གཞུང་བཤད་མཉག་མར་ས་གཞུང་སྤེལ་བའི་བཤད་པ་དང༌།
ལུང་སྦྱོར་བཞི་དང་སྦྱར་བའི་རྒྱུད་རྐྱང་མན་ངག་གི་བཤད་པ་རྣམས་ལེགས་པ་གསན། དེ་རྣམས་ཀྱི་རྒྱབ་རྟེན་དུ་བསྟན་བཅོས་ཚད་མ་དང་འབྲེལ་བའི་ལུང་ཐོབ་པའི་སྐོར་ལ། གསུང་ངག་རིན་པོ་ཆེ་གླེགས་བམ་ན་བཟའ་གྱི་མཚན་ལས་པོད་སེར་མར་གྲགས་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་དཀར་ཆག་བཞིན་ཡོངས་སུ་རྫོགས་པའི་ལུང་དང༌།
རྗེ་ས་སྐྱ་པ་ཆེན་པོས་ཞུ་བ་སོ་སོའི་ངོར་གསུངས་པའི་རྣམ་འདྲེན་བཅུ་དྲུག་ཙམ་མཛད་པ་ལས་རིགས་སྲས་སློབ་དཔོན་རིན་པོ་ཆེ་སྐུ་མཆེད་གཉིས་ཀྱི་དོན་དུ་མཛད་པ་རྣམ་འགྲེལ་སྲས་དོན་མར་གྲགས་རྡོའི་གསུང་བྱིན་རླབས་ཤིན་ཏུ་ཆེ་བ།
འོན་ཀྱང་དེ་སྐབས་འདིའི་ལྗགས་ལུང་དངོས་སུ་མ་གསན་གསུངས།
དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་མཛད་པའི་ན་བཟའི་

མཚན་ལས་གླེགས་བམ་པོད་ནག་མར་གྲགས་པའི་ཆོས་ཀྱི་རྣམ་གྲངས་ལ། བླ་མ་བརྒྱུད་པའི་རྣམ་ཐར་ངོ་མཚར་སྣང་བ། ཕྱི་དཀྱིལ་གྱི་མངོན་རྟོགས་ཡན་ལག་དྲུག་པ། ལམ་དབང་བསྐུར་བའི་ཚུལ་ཟབ་ལས་ཆེས་ཟབ་པ། ཡང་ལམ་དབང་གི་ཉམས་ལེན་དགེ་བཤེས་ཀུན་རྒྱན་གྱི་ངོར་མཛད་པ།
ལམ་ཟབ་བླ་མའི་རྣལ་འབྱོར་ཡར་ཀླུང་སེང་རྒྱལ་གྱི་ངོར་མཛད་པ། ཡང་ལམ་ཟབ་ཀྱི་ཡན་ལག་མདོ་སྟོད་པ་ཆོས་རྒྱལ་འོད་ཟེར་གྱི་ངོར་མཛད་པ། ལམ་འབྲས་ཀྱི་གཞུང་ཇི་ལྟ་བ་བཞིན་གྱི་ཁྲིད་ཡིག་སྦས་དོན་གསལ་བ།
གནད་བཅུ་གཅིག་དང༌། གནད་དྲུག། དབང་པོ་རབ་འབྲིང་གསུམ་གྱི་སྒོ་ནས་བཀྲི་ཚུལ་གྱི་ཁྲིད་ཡིག་རེ་རེ། གཞུང་བཤད་མན་ངག་གི་མཛོད་རྣམས་སོ།
།གསུང་ངག་གླེགས་བམ་ན་བཟའི་མིང་ལ་པོ་ཏི་དམར་ཆུང་དུ་གྲགས་པ་རྒྱལ་ཚབ་ཀུན་དགའ་དབང་ཕྱུག་གི་དཀར་ཆག་བཞིན་ཡོངས་རྫོགས་ཀྱི་ལུང༌། གཞན་ཡང་ངོར་ཆེན་རྡོ་རྗེ་འཆང་གིས་མཛད་པའི་ལམ་འབྲས་བུ་དང་བཅས་པའི་བཤད་ཐབས་ཀྱི་གདམས་ངག་གསང་བའི་སྒོ་འབྱེད།
རྒྱུད་གསུམ་ལམ་རིམ་བསྡུས་དོན། ལམ་ཟབ་བླ་མའི་རྣལ་འབྱོར། རྒྱུ་དུས་ཀྱི་དབང་གི་རྟོགས་བསྐྱེད། བིར་སྲུང་གི་མན་ངག་བར་ཆད་ཀུན་སེལ།
སྐུའི་རྣམ་འགྱུར་དྲུག་གི་དབྱེ་བ། བིར་སྲུང་ཐུན་མོང་མ་ཡིན་པའི་བྱིན་རླབས་བྱ་ཚུལ་ཚིགས་བཅད་མ། དེ་ཉིད་ཉམས་སུ་བླངས་ཚུལ། ལུས་དཀྱིལ་རྩོད་སྤོང༌། ལྟ་བ་ངན་སེལ་གཉིས་ཚོགས་འཁོར་རྣམ་བཞག་གསང་བ་ཀུན་རྒྱན་དང་ཀུན་བཟང་རྣམ་རོལ་གཉིས།
ཕྱི་བསྐྱེད་རིམ་གྱི་རྣམ་བཤད་ཟླ་ཟེར།

ས་ཆོག་མདོར་བསྡུས། རྒྱུད་གསུམ་གནོད་འཇོམས། གཏོར་ཆོག་ཕྲིན་ལས་རྒྱས་བྱེད། ཕྱི་ནང་བསྐྱེད་རིམ་དང་ལམ་དུས་ཉམས་སུ་ལེན་ཚུལ་ཚིགས་བཅད་མ། མངོན་རྟོགས་ཚུལ་བཅུ་བཞིའི་སྡོམ། བསྟོད་པ་ཉི་ཤུ་པའི་འགྲེལ་པ།
དཀར་ཆག་ཏུ་མི་གསལ་བ། དེས་མཛད་པའི་བིར་སྲུང་གསར་མ་སྲུང་ཟློག་གི་གདམས་པ་ཁྱད་པར་ཅན་རྣམས་སོ། །མུས་ཆེན་སེམས་དཔའ་ཆེན་པོས་མཛད་སྐོར་ལ། ལམ་ཟབ་ཉམས་ལེན། བསྐྱེད་རིམ་གྲུབ་མཐའི་ཤན་འབྱེད།
ལམ་འབྲས་བུ་དང་བཅས་པའི་གནད་ཀྱི་གསུང་སྒྲོས་ཟིན་བྲིས། གསུང་ངག་རིན་པོ་ཆེའི་དམིགས་རིམ་གྱི་ཡི་གེ་ལམ་ཟབ་བླ་མའི་རྣལ་འབྱོར་གྱི་བྱིན་རླབས་དང༌། ཉམས་སུ་ལེན་ཚུལ་དང་བཅས་པ་རྣམས་སོ།
།བདག་ཆེན་རྡོ་རྗེ་འཆང་གིས་མཛད་སྐོར་ལ། ལམ་དབང་བསྐུར་ཚུལ། ལམ་ཟབ་ཐུན་མོང་བའི་ཉམས་ལེན། བདུད་རྩི་རིལ་བུ་སྒྲུབ་ཚུལ། རྡོ་དྲིལ་རྣམ་བཤད། དམ་ཚིག་རྣམ་བཤད་འཁྲུལ་སྤོང་རབ་གསལ། འཁོར་འདས་དབྱེར་མེད་ཀྱི་ལྟ་བའི་ཁྲིད་ཡིག།
ལམ་སྦས་བཤད་ཀྱི་ཟིན་བྲིས་རྣམས་དང་ཚར་ཆེན་གྱི་གསུང་བཞིན་རྗེ་མཁྱེན་བརྩེའི་ཟིན་བྲིས་སུ་མཛད་པའི་ལམ་འབྲས་སློབ་བཤད་ཀྱི་ཁྲིད་ཡིག་གསང་ཆེན་བསྟན་པ་རྒྱས་བྱེད།
ཁའུ་བྲག་རྫོང་པའི་བཞེད་པ་མ་ནོར་བའི་སྐོར་ལ། ཁོབ་ཐུབ་རྣམ་བཤད་ལས་གསུང་ངག་བྱུང་ཚུལ་ཟིན་བྲིས། འབྱུང་བའི་ཆོས་ལ་བཤད་སྒྲུབ་བྱ་ཚུལ་ཟིན་བྲིས་ནི། སྣང་རྒྱུད་ཕྱི་ནང་བསྐྱེད་རིམ་རྣམས་ཀྱི་ཁྲིད་ཡིག
བུམ་དབང་གི་རྨི་ལམ་མན་གྱི་ཁྲིད་ཡིག་གོང་ས་ལྔ་པ་རིན་པོ་ཆེ་ནས་

མཛད་པ་དང༌། ཀུན་མཁྱེན་མཁས་པའི་དབང་པོས་མཛད་སྐོར་ལ། བསྐྱེད་རིམ་མན་ངག་རྣམ་བཤད། ལུས་ཀྱི་རྣམ་བཤད། ལམ་དབང་ཀུན་བསོད། བིར་སྲུང་ཐུན་མོང་མ་ཡིན་པའི་བྱིན་རླབས། དབང་ཆུ་བདེ་ཆེན་རྒྱ་མཚོ། སྣང་གསུམ་གསལ་བྱེད།
གཞུང་ཇི་ལྟ་བ་བཞིན་བཀྲི་བའི་གཏོར་མའི་རྣམ་བཤད། དབང་ཆུ་ཆེན་མོའི་ས་ཆོག་གི་གསལ་བྱེད། སམ་བུ་ཊའི་བསྡུས་དོན། གཞུང་བཤད་ཨ་སེང་མའི་འགྲེལ་པ། གསུང་ངག་ཆོས་འབྱུང་གི་ཁ་སྐོང་བསྟན་པ་རྒྱས་པའི་ཉིན་བྱེད་གནད་ཀྱི་ཟླ་ཟེར་ལ་རྩོད་སྤོང༌།
རབ་གནས་དགེ་ལེགས་རྒྱ་མཚོ་རྒྱུད་ཀྱི་ཚིག་དོན་གྱི་དོགས་གཅོད། ལམ་འབྲས་བླ་མ་བརྒྱུད་པ་ལ་ཡན་ལག་བདུན་པ་འབུལ་ཞིང་གསོལ་འདེབས།
ལམ་རིམ་ཕུན་ཚོགས་དགེ་ལེགས་མ། བདེ་ཅན་སྨོན་ལམ་མི་མཇེད་མ། རྣམ་འཇོམས་བིར་ལུགས་ཀྱི་བྱིན་རླབས། རྟེན་སྙིང་ས་སྤོ་བའི་ཨར་ཆོག གསོན་པའི་སྐྲ་སེན་སྲེག་ཆོག ཚ་ཆོག་རྣམས་སོ། །མུས་ཆེན་སངས་རྒྱས་རིན་ཆེན་གྱི་གསུང་ངག་རིན་པོ་ཆེ་ཁྲིད་ཡིག་དངོས་གྲུབ་ཀུན་འབྱུང་གཏེར།
དེས་མཛད་པའི་ཀུན་མཁྱེན་རྣམ་ཐར། བདུད་རྩི་རིལ་བུ་སྒྲུབ་པའི་ཕྱག་ལེན་གྱི་ཡི་གེ་རྣམས་དཔལ་ས་སྐྱ་པ་ཀུན་དགའ་བཀྲ་ཤིས་ཀྱིས་མཛད་པའི་བདུད་རྩི་རིལ་བུའི་སྨན་ཐོ།
མཁས་གྲུབ་སངས་རྒྱས་ཕུན་ཚོགས་ཀྱིས་མཛད་པའི་གསུང་ངག་འཆད་ཐོ་གནད་ཀྱི་ལྡེ་མིག་དང། ཨེ་ཝཾ་གདན་རབས་ནོར་བུའི་ཕྲེང་བ། ཐམས་ཅད་མཁྱེན་པ་ཀླུ་སྒྲུབ་རྒྱ་མཚོས་མཛད་པའི་སྐོར་ལ༌།
གསུང་ངག་སློབ་བཤད་བརྒྱུད་ལམ་རིམ་བྱིན་རླབས་ཀྱི་ཕོ་ཉ། སྤྱི་དོན་ཁོག་

ཕུབ་ཀྱི་ལེགས་བཤད། སྣང་གསུམ་གསལ་བྱེད་ཟླ་བ་བདུད་རྩིའི་ཐིག་ཕྲེང༌། སྔགས་ལམ་ཁྲིད་ཡིག་ཉི་གཞོན་གསར་པའི་ཐིག་ཕྲེང༌། སྐལ་བཟང་་ཨུཏྤལ་གཞོན་ནུའི་ཁ་འབྱེད་ལ་ནང་གསེས། ལྟ་ཁྲིད་ཕྱི་ནང་བསྐྱེད་རིམ།
ཉམས་མྱོང་ལྟ་བ་ཕྱག་ཆེན་ངོ་སྤྲོད་བོགས་འབྱིན་སྤྱོད་པ་དང་བཅས་པ། བུམ་དབང་གི་འདའ་ཁ་མ། བར་དོ། རྨི་ལམ། སྒྱུ་ལུས་ཀྱི་ཁྲིད། ལམ་གཏུམ་མོ་ཙཎྜ་ལི་ཁམས་འདུས་པ་དང་པོའི་ཁྲིད། ཐིག་ལེ་བདེ་སྟོང་གི་ཉམས་ཁྲིད་ཁམས་འདུས་པ་བར་མའི་ཁྲིད།
སྐྱོན་མེད་གཉུག་མའི་ཡེ་ཤེས་ལ་བརྟེན་ནས་ཁམས་འདུས་པ་མཐའ་མའི་ཁྲིད་ཀྱི་ལུང་དང་བཅས་པ། བརྡ་དོན་གསལ་བའི་བྱིན་རླབས་ཀྱི་ཡི་གེ་དང་བཅས་པ་རྣམས་སོ།
།ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་མཛད་སྐོར་ལ། སྣང་གསུམ་ཁྲིད་ཡིག་མཛེས་རྒྱན། མངོན་རྟོགས་ཡན་ལག་དྲུག་པ་མཛེས་རྒྱན། ལུས་ཀྱི་མཛེས་རྒྱན། གཏོར་ཆོག་མཛེས་རྒྱན། དབང་ཆུ་མཛེས་རྒྱན།
ས་ཆོག་གསལ་བྱེད། ཐིག་མཆོག་བྱིན་རླབས། རྡུལ་ཚོན་ཆུ་བོ་སྤྱན་འདྲེན་ཚུལ། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་ཆོ་ག མན་ངག་ལུགས་ཀྱི་སློབ་མ་རྗེས་འཛིན་བྱ་ཚུལ། དབང་བཤད་རྒྱས་པ་ལུང་དང་མན་ངག་གི་གཏེར་མཛོད།
བསྡུས་པ་ལུང་དང་མན་ངག་གི་སྙིང་པོ་བསྡུས་པ། ལམ་ཟབ་ཐུན་མོང་མ་ཡིན་པའི་ཉམས་ལེན་ཚིགས་བཅད་མ། ཚར་གསུམ་ཁུག་པའི་ཉམས་ལེན། བདག་མེད་མའི་སྒྲུབ་དཀྱིལ་ཐོ་ཡིག
གསུང་ངག་རིན་པོ་ཆེ་དམིགས་རིམ་དང་མཐུན་པའི་གསོལ་འདེབས་ཟབ་དོན་སྙིང་པོ། གསུང་ངག་རིན་པོ་ཆེའི་

ལམ་གྱི་སྨོན་ལམ་བདུད་རྩི་ཐིགས་པ། མན་ངག་གི་བརྡ་འགྲོལ་ཟབ་དོན་སྣང་བ། གཞུང་ཇི་ལྟ་བ་བཞིན་དཀྲི་བའི་ཁྲིད་ཡིག་ཚིགས་བཅད་མ། ཞི་བའི་སྦྱིན་སྲེག་གི་ལག་ལེན་གསལ་བའི་མེ་ལོང༌། དེ་ལ་ལྟོས་པའི་ལས་བཞི་སྦྱིན་སྲེག་གི་ཐོ།
རྡོ་རྗེ་ཚིག་རྐང་གི་བསྡུས་དོན། བརྒྱུད་པའི་ཁྱད་པར་གསོལ་འདེབས་ཀུན་ཁྱབ་རྣམས་སོ། །མཁྱེན་རབ་ནས་བརྒྱུད་པ་སློབ་དཔོན་བདག་ཆེན་རྡོ་རྗེ་འཆང་ནས་རྗེ་བླ་མའི་བར་ཁ་སྐོང་དང་བཅས་པ།
གསུང་ངག་ཆོས་འབྱུང་འཕྲོ་ཅན། འདྲེན་མཆོག་ཆོས་ཀྱི་རྒྱལ་པོ་རཏྣ་ཝརདྷའི་རྣམ་ཐར། ས་ལོ་འཇམ་དབྱངས་ཀུན་དགའ་བསོད་ནམས་ཀྱི་རྣམ་ཐར། དཔལ་ཀྱཻ་རྡོ་རྗེའི་བཟླས་པ་དམིགས་ལམ་སོགས་ཉི་ཤུའི་སྡོམ།
ཞལ་ངོ་ཚིག་བརྒྱུད་ཀྱི་གསུང་རྒྱུན་ཞལ་གྱི་དྲོད་ལྡན་རྡོ་རྗེ་འཆང་དབང་རབ་ཀྱིས་མཛད་པ། གསུང་ངག་རིན་པོ་ཆེའི་སྐབས་ཀྱི་སློབ་མ་རྗེས་སུ་འཛིན་ཚུལ་ཁའུ་བྲག་རྫོང་བའི་ཕྱག་ལེན་ཚར་ཆེན་ཆོས་ཀྱི་རྒྱལ་པོའི་གསུང་རྒྱུན་ཇི་ལྟ་བ།
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྐབས་སུ་ཉེ་བར་མཁོ་བའི་ཟིན་བྲིས་རྣམས་སོ། །པཎ་ཆེན་ངག་དབང་ཆོས་གྲགས་ཀྱིས་མཛད་པའི་ཡི་གེའི་སྐོར་ལ།
སློབ་མ་རྗེས་འཛིན་གྱི་ཕྱག་ལེན་ཉམས་སུ་བླང་བདེ་བ། ཨཥྚཱའི་བཟླས་ལུང་བྱེད་ཚུལ་ལུགས་གཉིས། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་ཀྱི་ཆོ་ག་དམ་པའི་བཞེད་སྲོལ་སེམས་ཉིད་ངལ་གསོའི་བདུད་རྩི།
ཚར་གསུམ་ཁུག་པའི་བྱིན་རླབས་བྱ་ཚུལ་གསང་ཆེན་ཆོས་ཀྱི་རྔ་ཆེན། ལམ་དབང་གི་མཐའ་དཔྱོད་ཟུར་འདེབས་ཀྱི་གནད། རྡོ་རྗེ་བདག་མེད་མའི་བྱིན་རླབས་

བྱ་ཚུལ་ལེགས་བྱས་གཏམ་གྱི་བདུད་རྩི། ལམ་ཟབ་མོ་བླ་མའི་རྣལ་འབྱོར་གྱི་བྱིན་རླབས་བྱ་ཚུལ་མཁས་ལ་ཉེ་བར་མཁོ་བ། བླ་མ་རིན་འབྱུང་གི་ཉམས་ལེན་བྱིན་རླབས་དང་བཅས་པའི་འདོད་དགུའི་དཔལ་འབྱོར་མ་ལུས་པ་འབྱུང་བའི་གནས་ལེགས་བྱས་ཀྱི་རྔ་བོ་ཆེ།
ལམ་ཟབ་ནང་གི་རྣལ་འབྱོར་གྱི་བྱིན་རླབས་མཁས་ལ་ཉེ་བར་མཁོ་བ། བིར་སྲུང་ཐུན་མོང་བ་རྡོ་རྗེ་འཆང་གིས་མཛད་པ་ལ་ཟུར་འདེབས་ཅུང་ཟད་དང་བཅས་པ། བིར་སྲུང་ཐུན་མོང་མ་ཡིན་པའི་བྱིན་རླབས་བྱ་ཚུལ་ཟུར་འདེབས་དང་བཅས་པ་བརྡ་དོན་གསལ་བའི་བྱིན་རླབས་བྱ་ཚུལ།
གཉིས་ལས་གསུམ་བྱུང་གི་གོ་དོན་དང་བཅས་པ། ལམ་སྦས་བཤད་དང་བརྡ་ཚིག་བརྒྱུད་ཀྱི་བྱིན་རླབས་བྱ་ཚུལ་གཉིས་གོ་བདེ་བཀླག་ཆོག་ཏུ་བཀོད་པ།
སྒྲུབ་པ་ལུང་སྦྱིན་དང༌། གསང་བཅུའི་རྒྱས་གདབ་ཀྱི་ཕྱག་ལེན་གོ་བདེ་བཀླབ་ཆོག་ཏུ་བཀོད་པ་མཐའ་དཔྱོད་དང་བཅས་པ། ཕྱི་ནང་བསྐྱེད་རིམ་རྣམ་བཤད་རྒྱས་བསྡུས་གཉིས།
སྣང་གསུམ་སྙིང་པོའི་ལེགས་བཤད། རྒྱུུད་གསུམ་སྙིང་པོའི་ལེགས་བཤད། ཡང་དེས་མཛད་པའི་གསུང་ངག་རིན་པོ་ཆེའི་ལོ་རྒྱུས་དང༌། དམིགས་པའི་གནད་ཅུང་ཟད་བཤད་པ་ཁའུ་བྲག་རྫོང་པའི་བཞེད་པ་ནས་འཐོར་བ་དང་བཅས་པ་རྣམས་སོ།
།ཐར་རྩེ་པཎ་ཆེན་ནམ་མཁའ་དཔལ་བཟང་གིས་མཛད་སྐོར་ལ། དུས་མཐའི་ཆོ་ག་གཞན་ཕན་མཐའ་ཡས། རྒྱས་དབང་དྲག་གསུམ་གྱི་སྦྱིན་སྲེག་བྱ་ཚུལ། བིར་སྲུང་ཐུན་མོང་བ།
བརྡ་དོན་གསལ་བ། བརྡ་ཚིག་བརྒྱུད་སྒྲུབ་པ་ལུང་སྦྱིན་དང་བཅས་པའི་བྱ་ཚུལ་ཡི་གེ་རྣམས་སོ། །ཨ་མེས་

ཞབས་ཀྱི་སྔགས་འཆང་ཆེན་པོའི་རྣམ་ཐར་འབྲིང་པོ། རབ་གནས་དོན་ལྷུན་མ། ཐུབ་བསྟན་མཁན་ཆེན་བསྟན་པའི་རྡོ་རྗེས་མཛད་པའི་ཀྱཻ་རྡོ་རྗེའི་བསྙེན་པ་བྱ་ཚུལ་གསང་དོན་རབ་གསལ། ཡང་དེས་མཛད་པའི་གསུང་ངག་ཁྲིད་ཡིག
སྔགས་འཆང་ཀུན་བཀྲས་ཀྱིས་མཛད་པའི་ལམ་ཟབ་ནང་གི་བྱིན་རླབས་བྱ་ཚུལ། ཡང་དེས་མཛད་པའི་ཁྲོ་བཅུའི་སྲུང་འཁོར་མཛད་བྱང་མེད་པ། དེའུ་ལོ་ཙཱ་བས་མཛད་པའི་རྣམ་འཇོམས་བིར་ལུགས་ཀྱི་བྱིན་རླབས་བྱ་ཚུལ།
ཡང་དེས་མཛད་པའི་ཞི་བའི་སྦྱིན་སྲེག་དུས་མཐའི་ཆོ་ག་དང་བཅས་པ། ཨེ་ཝཾ་སྒྲུབ་ཁང་པ་དཔལ་དོན་གྱིས་མཛད་པའི་ལས་བཞིའི་སྦྱིན་སྲེག་གི་རྣམ་བཤད་ཤིན་ཏུ་རྒྱས་པ་ཡེ་ཤེས་མེ་དཔུང༌།
འཇམ་དབྱངས་ཀུན་དགའ་ལེགས་གྲུབ་ཀྱིས་མཛད་པའི་རྗེ་བཙུན་རྡོ་རྗེ་བདག་མེད་མའི་ལྷ་མོ་བཅོ་ལྔའི་མངོན་རྟོགས་ཡན་ལག་དྲུག་པ་བྱིན་རླབས་འབྱུང་བ། དེའི་ལུས་དཀྱིལ་སྒོམ་ཚུལ་དང་བྱིན་རླབས་བྱ་ཚུལ་གཉིས།
རྗེ་སངས་རྒྱས་དཔལ་བཟང་གིས་མཛད་པའི་བདག་མེད་མའི་མངོན་དཀྱིལ་ལྷན་ཐབས། མགོན་པོ་བསོད་ནམས་མཆོག་ལྡན་གྱིས་མཛད་པའི་གསུང་ངག་གནང་ཚུལ་གྱི་ཟིན་བྲིས་འགོར་སྒྲུབ་པའི་བསྙེན་པ་ལ་གཞན་ཕལ་ཆེར་སྔ་མ་དང་འདྲ་བ་ཡོད་པ།
མཐའ་མདོར་བསྡུས་པ་དེ་ཙམ་གྱི་དོན་མ་ཚང་བ་མེད་པ་ཡིན་ཞིང༌། རེས་ཡོད་པའི་ཤོོོག་གཅིག་ལ་རྨོར་ཆེན་ངག་དབང་ཀུན་དགའ་ལྷུན་གྲུབ་ཀྱིས་མཛད་པའི་དམ་རྡོར་སྒོམ་བཟླས།
དེས་མཛད་པའི་རྟེན་འབྲེལ་སྲུང་བའི་གསལ་བྱེད། ཐོ་བསྐྱེད་བྱམས་པ་ངག་བྱལ་གྱི་གསལ་བྱེད་རྨོར་ཆེན་རྡོ་རྗེ་འཆང་

གིས་མཛད་པ། ཡང་དེས་མཛད་པའི་རབ་གནས་ཀྱི་ཆོ་ག་འཕྲིན་ལས་རབ་ཏུ་རྒྱས་བྱེད་རྣམས་སོ། །གསུང་ངག་དང་རྗེས་འབྲེལ་ལམ་སྐོར་ཕྱི་མ་བརྒྱད་དུ་གྲགས་པ་སློབ་དཔོན་ཏོག་ཙེ་པའི་བསམ་མི་ཁྱབ། ཀླུ་སྒྲུབ་ཀྱི་མཆོད་རྟེན་དྲུང་ཐོབ།
ནག་པོ་སྤྱོད་པའི་གཏུམ་མོ་ལམ་རྫོགས། ནག་པོ་འཆི་བ་མེད་པའི་དཔྱིད་ཀྱི་ཐིག་ལེ། ཨིནྜ་བྷོ་དྷིའི་ཕྱག་རྒྱ་བཞི་རྫོགས། སློབ་དཔོན་པདྨ་བཛྲའི་ཟབ་པའི་ཚུལ་དགུ སློབ་དཔོན་ཌོཾམྦྷི་ཧེ་རུ་ཀའི་ལྷན་ཅིག་སྐྱེས་གྲུབ།
ངག་དབང་གྲགས་པའི་གཉུག་མ་དྲན་གསལ་རྣམས་ཀྱི་བྱིན་རླབས་ལུང་དང་བཅས་པ། གཞན་ཡང་སྣང་གསུམ་སྟོན་པའི་ཁུངས་ཟབ་མོ་མདོ་ལྔ་དང༌། གཞལ་ཡས་ཁང་གི་ཚད་སོགས་སྟོན་པ།
ནོར་བུ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བའི་མཛོད། ཆོ་ག་ཞིབ་མོའི་རྒྱལ་པོ་ལེའུ་བདུན་མའི་ལུང་བཅས་གསན།གཞན་ཡང་རྗེ་བཙུན་ས་སྐྱ་པ་ལ་རྣལ་འབྱོར་བླ་མེད་དང་འབྲེལ་བའི་གདམས་པ་རྒྱ་མཚོ་ལྟ་བུར་བཞུགས་པའི་ནང་ནས་གཙོ་བོར་གྱུར་པ་ལྕགས་རི་ཁོངས་ལས་མི་འདའ་བའི་གསེར་ཆོས་བཅུ་གསུམ་དུ་གྲགས་པའི་ནང་ནས་སྒྲུབ་པས་ཐུན་མོང་ཞར་ལ་འབྱུང་བ་དམར་མོ་སྐོར་གསུམ་ལས།
རྗེ་བཙུན་ནཱ་རོ་མཁའ་སྤྱོད་མའི་གདམས་པ་གསང་ཆེན་སློབ་བཤད་པའི་ལུགས་བཞིན་སྙན་བརྒྱུད་ཚད་མ་བཞི་ལྡན་དུ་གསན་པ་ལ། ཐོག་མར་རྗེ་ཚར་ཆེན་གྱི་སྒྲུབ་དཀྱིལ་བདག་འཇུག་སོགས་མཁའ་སྤྱོད་སྒྲུབ་པའི་ཉེ་ལམ་གྱི་ཡི་གེའི་སྟེང་ནས་སིནྡྷུ་རའི་བྱིན་རླབས་དབང་བཞིའི་ཚུལ་དུ་བསྐུར་བ་དང༌།
རྩ་

དབུ་མའི་ཁྲིད་ཀྱི་སྔོན་འགྲོ་ཆོས་ཉིད་མངོན་སུམ་དུ་སྟོན་པའི་བྱིན་རླབས། འཇམ་མགོན་ཨ་མེས་ཞབས་ཀྱི་ཡིག་སྟེང་ནས་སྨིན་པར་མཛད་ནས། དངོས་གཞི་གནས་གསར་བ་འཇམ་དབྱངས་མཁྱེན་བརྩེ་དབང་ཕྱུག་གིས་མཛད་པའི་ཁྲིད་ཡིག་ཆེན་མོ་ལ་གཞིར་མཛད་ཉེས་བྲལ་འཆད་དུས་ཞལ་ཤེས་གསུམ་ཞེས་པ་ཐུན་མོང་མ་ཡིན་པའི་ཡིག་ཆ་ཞལ་ཤེས་རྣམས་ཀྱིས་བརྒྱན་པ་དང༌།
སྒོམ་གྱི་དོན་ལ་ཐོས་བསམ་སྒྲོ་འདོགས་བཅད་པ་བསྐྱེད་རིམ་གྱི་རྣམ་བཤད་དང༌།
དཔྱད་དོན་ཉམས་ལེན་སེམས་འཛིན་གྱི་རིམ་པ་གཏོང་ལུགས་སོགས་ཁའུ་བྲག་རྫོང་བའི་བཞེད་པ་མ་ནོར་བ་ལྟར། སྔོན་འགྲོ་རྣམས་དང་བསྐྱེད་རིམ་སེམས་འཛིན་ཞར་བྱུང་རྫོགས་རིམ་དང་བཅས་པ།
དངོས་གཞི་རྫོགས་རིམ་རྩ་དབུ་མ། བདེ་བ་དང་འཇའ་ལུས་སྒྲུབ་པ་འཕོ་བ་ཡབ་དང་ཐུན་མོང་བའི་རྩ་དབུ་མ་ཆེ་བའི་ཁྲིད། ནང་གི་མཁའ་སྤྱོད་སོགས་ཚང་བའི་ཁྲིད་ཉིན་གྲངས་ཆད་དུ་མེད་པ་ཁྲིད་ཡིག་ཐམས་ཅད་ཀྱི་བརྗོད་བྱའི་སྙིང་པོ་བསྡུས་ནས་མཛུབ་ཁྲིད་ཀྱི་ཚུལ་དུ་ལེགས་པར་གསན།
རྒྱབ་རྟེན་ལུང་གི་སྐོར་ལ་རྩ་བ་རྒྱ་གཞུང༌། གདམས་སྐོར་སྒྲུབ་ཐབས་རྣམ་བཤད་བྱིན་རླབས། ཁ་སྐོང་གི་ཡི་གེ་ཁྲིད་དང་བཅས་ཀྱི་གླེགས་བམ་རྨོར་ཆེན་རྡོ་རྗེ་འཆང་གི་དབང༌།
ཀུན་གྲུབ་ཀྱིས་མཛད་པའི་མཁའ་སྤྱོད་སྐོར་གསུམ་གྱི་བེའུ་བུམ་གྱི་དཀར་ཆག་ཟབ་དོན་གནད་ཀྱི་ལྡེ་མིག་ནང་བཞིན་ཚང་མའི་ལུང་དང༌། དེར་མ་འདུས་པ་མུས་ཆེན་སངས་རྒྱས་རྒྱལ་མཚན།
ཨ་མེས་ཞབས། རྨོར་ཆེན་རང་གིས་མཛད་པ་སོགས་ཀྱི་ལུང་མང་དུ་གསན། དམར་མོ་སྐོར་གསུམ་

ལས་རྒྱལ་པོ་ཆེན་པོ་ཨིནྜ་བུདྡྷིའི་ཞལ་སྔ་ནས་ལེགས་པར་བསྩལ་བའི་རྗེ་བཙུན་ཨིནྜ་མཁའ་སྤྱོད་དམ་ཕག་མོ་ཞལ་གཉིས་མར་གྲགས་པའི་བྱིན་རླབས་རྗེ་བཙུན་རིན་པོ་ཆེའི་ཡི་གེ་ལྟར་མཁན་ཆེན་ངག་དབང་ཆོས་གྲགས་ཀྱི་ཡིག་སྟེང་ནས་སིནྡྷུ་རའི་དཀྱིལ་འཁོར་བྱིན་རླབས་ཟབ་མོ་ལེགས་པར་གསན།
རྒྱབ་རྟེན་ལུང་ལ་མི་དབང་ཆོས་གསུམ་དུ་གྲགས་པའི་དང་པོ། ཕག་མོ་ཞལ་གཉིས་མའི་རྒྱ་གཞུང་གོང་རྨོར་ཆེན་རྗེའི་དཀར་ཆག་ནང་བཞིན་གྱི་ལུང་གསན།
དམར་མོ་སྐོར་གསུམ་ལས་སྒྱུ་འཕྲུལ་དྲྭ་བ་ཆེན་མོ་རལ་པ་གྱེན་བརྫེས་ཀྱི་རྒྱུད་ལ་བརྟེན་ནས་སློབ་དཔོན་མཻ་ཏྲི་པས་བཀྲལ་བའི་མཻ་ཏྲི་མཁའ་སྤྱོད་དུ་གྲགས་པའི་སིནྡྷུ་རའི་དཀྱིལ་འཁོར་དུ་གྲོ་ལུང་པ་ཀུན་སྨོན་དང༌།
ངག་དབང་ཆོས་གྲགས་ཀྱི་ཡི་གེ་ལ་བརྟེན་ནས་བྱིན་རླབས་ལེགས་པར་གསན། རྒྱབ་རྟེན་ལུང་ལ། སྒྱུ་འཕྲུལ་དྲྭ་བ་རལ་པ་གྱེན་བརྫེས་ཀྱི་རྒྱུད་ལ་སོགས་པ་རྒྱ་གཞུང་དང་བོད་གཞུང་ལུང་རྣམས་གོང་རྨོར་ཆེན་རྡོ་རྗེ་འཆང་གི་གླེགས་བམ་དཀར་ཆག་བཞིན་ཡོངས་རྫོགས་ཀྱི་ལུང་གསན།
ཡང་ས་སྐྱ་པའི་གསེར་ཆོས་བཅུ་གསུམ་གྱི་ནང་ཚན་ཐུན་མོང་སྒྲུབ་པའི་མཆོག་ཞར་བྱུང་བ་དམར་པོ་སྐོར་གསུམ་ལས།
དང་པོ་ཀུ་རུ་ཀུ་ལླེའམ་རྗེ་བཙུན་རིག་བྱེད་ལྷ་མོའི་སྐོར་ལ། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་སྒྲུབ་ཐབས་རྗེས་གནང་ལ་བརྟེན་ནས་ངོར་ལུགས་ཐུན་མོང་དང་ཐུན་མོང་མ་ཡིན་པའི་རྗེས་གནང༌།
གོང་མ་རྣམས་ཀྱི་གསུང་ལ་བརྟེན་ནས་ཚར་ལུགས་སམ་ཁའུ་བྲག་རྫོང་མའི་ལུགས་ཐུན་མོང་དང་ཐུན་མོང་མ་ཡིན་པའི་རྗེས་གནང༌། མཁན་ཆེན་ངག་དབང་

ཆོས་གྲགས་ཀྱི་ཡིག་སྟེང་ནས་གསང་སྒྲུབ་ལྷ་ལྔའི་བྱིན་རླབས་བཅས་ལེགས་པར་གསན་ནས། རྒྱབ་རྟེན་ལུང་གི་སྐོར་ལ་རྗེ་ཚར་ཆེན་གྱི་དམར་པོ་སྐོར་གསུམ་གྱི་དཀར་ཆག་དབང་སྡུད་པདྨ་ཌ་ཀི་འེ་བེའུ་བུམ་གནད་ཀྱི་ལྡེ་མིག་བཞིན་གྱི་བཅོམ་ལྡན་འདས་མ་ཀུ་རུ་ཀུ་ལླེ་བེའུ་བུམ་དཀར་ཆག་གི་ཟིན་པ་དང༌།
མ་ཟིན་པ་ས་ངོར་ཚར་གསུམ་གྱི་ཕྱིས་བྱོན་དམ་པ་རྣམས་ཀྱིས་མཛད་པ་སོགས་རབ་ཏུ་མང་པོའི་ལུང་གསན། གསེར་ཆོས་དམར་པོ་སྐོར་གསུམ་ལས།
གཉིས་པ་བདེ་མཆོག་རྡོ་རྗེ་མཁའ་འགྲོའི་རྒྱུད་ལས་བཤད་པའི་ལྷ་ཆེན་ཚོགས་ཀྱི་བདག་པོའི་སྐོར་ལ། ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་ཡིག་སྟེང་ནས་ངོར་ལུགས་ཐུན་མོང་མ་ཡིན་པའི་རྗེས་གནང༌།
ངག་ཆོས་ཡིག་སྟེང་ནས་ཐུན་མོང་མ་ཡིན་པ་དང་ཁྱད་པར་ས་ཇོ་ལུགས་ཚོགས་བདག་དཀར་པོ་ཕྱག་བཞི་པ། ཚོགས་བདག་ཆགས་པའི་རྡོ་རྗེ་རྣམས་ཀྱི་རྗེས་གནང༌། རྒྱབ་རྟེན་ལུང་ལ་ཚོགས་བདག་གི་བེའུ་བུམ་དཀར་ཆག་གི་ཟིན་པ་དང༌།
མ་ཟིན་པ་རབ་ཏུ་མང་བའི་ལུང་བཅས་གསན། གསེར་ཆོས་དམར་པོ་སྐོར་གསུམ་ལས་འདོད་རྒྱལ་སྐོར་ལ་ངོར་ཆེན་རྡོ་རྗེ་འཆང་དཀོན་མཆོག་ལྷུན་གྲུབ་ཡིག་སྟེང་ནས་ཐུན་མོང་མ་ཡིན་པའི་རྗེས་གནང༌།
ངག་ཆོས་ཡིག་སྟེང་ནས་གསང་སྔགས་སྒྲའི་རྗེས་གནང་ཡོད་ཀྱང་སྐབས་དེར་མ་གསན། ལུང་ལ་འདོད་རྒྱལ་གྱི་སྒྲུབ་སྐོར་ཚར་ཆེན་གྱི་དཀར་ཆག་གི་ཟིན་པ་དང༌། མ་ཟིན་པ་རྣམས་ཀྱི་ལུང་དཀར་ཆག་ཀུ་རུ་ཀུ་ལླེའི་ཆོས་སྐོར་གསུངས་ཤིང༌།
གསན་ཡིག་ཕལ་ཆེར་དུ་གསེར་ཆོས་བཅུ་གསུམ་གྱི་གྲངས་

སུའང་འདྲེན་པ་དམར་ཆོས་སྐོར་གསུམ་ལམ་གཉན་ལོ་ཙཱ་བའི་དབང་གི་ལྷ་གསུམ་དུ་གྲགས་པའི་སྐོར་ལ་སོ་སོའི་ཡིག་རྙིང་དང༌། མཁན་ཆེན་ངག་དབང་ཆོས་གྲགས་ཀྱིས་མཛད་པའི་ཡི་གེ་ལ་བརྟེན་ནས་རྒྱུད་པའི་ཕྱག་ལེན་གྱིས་བརྒྱུད་པའི་རྗེས་གནང་སྤྱི་དང་མི་འདྲ་བའི་དཔའ་མོ་སྙིང་གི་གསེར་ཐིག་ཅན་གྱི་སྐུ་གསུང་ཐུགས་ཀྱི་རྗེས་གནང༌།
ནོར་རྒྱུན་མ་དམར་མོའི་སྐུ་སྒོམ་པ་དང་བཟླས་ལུང་གི་རྗེས་གནང༌། ལྷ་མོ་ཏི་ནུ་མའི་བདུད་རྩི།
སིནྡྷུ་ར་དྲིལ་བུ་ལ་བརྟེན་པའི་སྐུ་གསུང་ཐུགས་ཀྱི་རྗེས་གནང་རྣམས་གསན་ནས། སྒྲུབ་སྐོར་རྣམས་ཀྱི་ལུང་དཀར་ཆག་བཞིན་གསེར་ཆོས་ཛམ་དམར་སྲོག་སྒྲུབ་ཀྱི་རྗེས་གནང༌། སིནྡྷུ་རའི་དཀྱིལ་འཁོར་དུ་གནོད་སྦྱིན་ཡབ་ཡུམ་གྱི་སྐུ་གསུང་ཐུགས་ཀྱི་རྗེས་གནང་བཟླས་པ་དམ་བཅའ།
གཏོར་དབང་ཆུ་སྦྱིན་བཅས་པ་གསན་ནས། ལུང་ལ་གསང་སྒྲུབ་ཐུན་མོང་མ་ཡིན་པའི་ནང་གསེས་ཀྱི་ཡེ་ཤེས་ལ་རྟེན་བཀའ་པ།
བསྙེན་སྒྲུབ། ལས་ལ་བསྐུལ་བ་སོགས་སྒྲུབ་སྐོར་རྣམས་ཀྱི་ལུང༌། ཞར་བྱུང་དུ་ཛམ་བྷ་ལྷ། ཚོགས་བདག ཨ་པ་ར་ཙིཏྟ་གསུམ་ལ་བརྟེན་པའི་གཉན་ལོའི་གསེར་ཆོས་ཛམ་བྷ་ལྷ་གསུམ་སྒྲིལ་གྱི་མན་ངག་སྒོམ་ལུང༌།
གཞན་ཡང་གསེར་ཆོས་གྲས་རྨོར་ཆེན་རྡོ་རྗེ་འཆང་ཡིག་སྟེང་ནས། འཇམ་དཔལ་ནག་པོའི་རྗེས་གནང་གནད་བཅུ་གཅིག་གི་སྒོམ་ལུང༌། སྒྲུབ་སྐོར་རྣམས་ཀྱི་ལུང༌། ཐར་པཎ་སོགས་ཀྱི་ཡིག་སྟེང་ནས་སེང་གདོང་ནག་མོའི་རྗེས་གནང་སྒྲུབ་སྐོར་རྣམས་ཀྱི་ལུང་བཅས་གསན།
རྨོར་མཛད་ཡིག་སྟེང་ནས་གསེར་ཆོས་ཁྱུང་ཁྲའི་རྗེས་གནང༌། སྒྲུབ་སྐོར་

རྣམས་ཀྱི་ལས་ཚོགས་ཉེར་ལྔ་སོགས་བཅས། དཔལ་ས་སྐྱའི་ལྕགས་རི་ཕྱི་ལས་མི་འདའ་བའི་གསེར་ཆོས་བཅུ་གསུམ་གྱི་སྟེང་དུ་གཅིག་བསྣན་པས་གསེར་ཆོས་བཅུ་བཞིར་གྲགས་པའི་ཡ་གྱལ། འཇིག་རྟེན་དབང་ཕྱུག་སེངྒེ་སྒྲའི་ངག་སྲུང་གྲོལ་གྱི་མན་ངག་དཀོན་ལྷུན་དང་ཚར་མཛད་རྗེས་གནང་ལུང་བཅས་གསན་ནོ།།བགྲང་ཡས་བསྟན་སྲུང་ཀུན་གྱི་སྡེ་དབོན་དཔལ་རྡོ་རྗེ་ནག་པོ་ཆེན་པོ་འདི་ནི་དཔལ་ཀྱཻ་རྡོ་རྗེའི་བཤད་རྒྱུད་རྡོ་རྗེའི་གུར་དང༌།
མགོན་པོ་མངོན་པར་འབྱུང་བ་སོགས་ནས་དངོས་སུ་བསྟན་ཅིང༌། ལྷ་མོའི་ཁུངས་འཕགས་པའི་ཡུལ་ན་བཞུགས་པའི་གདན་བཞིའི་རྒྱུད་རྒྱས་པ་ལ་སོགས་པ་རྣམས་ནས་གསལ་བར་བསྟན། འགྲེལ་བྱེད་ཀྱི་སློབ་དཔོན་ཀྱང༌།
རྒྱ་གར་དུ་བྲམ་ཟེ་མཆོག་སྲེད་ལ་སོགས་པ་པཎ་གྲུབ་དུ་མས་ཐུགས་ཉམས་སུ་བཞེས་ཤིང་དར་ཞིང་རྒྱས་པར་མཛད། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ལ་ལོ་ཙཱ་བ་ཆེན་པོ་བཞི་ནས་བརྒྱུད་དེ་བཀའ་བབས།
སྙན་བརྒྱུད་ཚད་མ་བཞི་དང་ལྡན་པ་ལ། དང་པོ་དབང་གི་ཆུ་བོ་མ་ནུབ་པ་ལ་གཉིས་ལས། དང་པོ་གུར་མགོན་དབང་ཆེན་རིགས་གོང་ས་གསུམ་པར་ཐར་རྩེ་རྗེས་གསན་པ་ལས་ཟུར་དུ་མ་གསན་ཞིང༌།
གཉིས་པ་རྗེས་གནང་གི་བཀའ་མ་ནུབ་པ་ལ། ཐོག་མར་ཀུན་མཁྱེན་བསོད་ནམས་སེངྒེའི་ཡིག་སྟེང་ནས། བཀའ་བབས་དང་པོ་ལམ་འབྲས་མགོན་རྐྱང་གི་རྗེས་གནང་ལུང་བཅས། ངོར་ཆེན་དཀོན་མཆོག་ལྷུན་གྲུབ་ཀྱི་སྒྲུབ་ཐབས་བརྒྱ་རྩའི་

ཆོག་ཁྲིགས་ནང་བཞིན་དང་རྗེས་གནང་གི་ཡི་གེ་སྒོ་རུམ་པས་མཛད་པའི་སྟེང་ནས་བཀའ་བབས་གཉིས་པ། བ་རི་ལོ་ཙཱ་བའི་ལུགས་ཀྱི་མགོན་རྐྱང་གི་རྗེས་གནང༌། བཀའ་བབས་གསུམ་པ་མལ་ལོ་ཙཱ་བ་ཆེན་པོའི་སྐོར་ལ།
མུས་ཆེན་སངས་རྒྱས་རིན་ཆེན་ཡིག་སྟེང་ནས་ལོ་ཆེན་རིན་བཟང་བའི་བཞེད་པ་ཐུན་མོང་བ་ལྕམ་དྲལ་ལྷ་གསུམ་སྦགས་སྒྲུབ་ཀྱི་རྗེས་གནང༌། དབང་ཕྱུག་རབ་བརྟན་གྱི་གཅིག་ཤེས་ཀུན་གྲོལ། རྗེ་ཚར་ཆེན་གྱི་གཏོར་ཆོག་ཕོ་ཉ་མྱུར་འགྱོགས་ཀྱི་ལྷ་བརྒྱད་མཁའ་འགྲོ་ཐུན་མོང་བའི་རྗེས་གནང༌།
ཡར་ཀླུངས་བའི་ཡི་གེ་དང༌། ཐར་པཎ་ཡིག་སྟེང་ནས་ལྷ་བཅུ་གཉིས་ཐུན་མོང་བའི་རྗེས་གནང༌། ཚར་ཆེན་གྱི་གཏོར་ཆོག་མྱུར་འགྱོགས་དང༌།
མཁྱེན་བརྩེའི་ཐོ་ཡིག་སྟེང་ནས་དུས་གཅིག་ལ་ཆིག་བརྒྱུད་ལས་མི་གནང་བའི་ལྷ་བརྒྱད་ཐུན་མོང་མ་ཡིན་པའི་རྗེས་གནང༌། འཇམ་དབྱངས་གྲགས་པའི་སྒྲུབ་ཐབས་བདུད་ལས་རྣམ་རྒྱལ་དང༌། མཁྱེན་བརྩེའི་ཞབས་ཀྱི་ཐོ་ཡིག་དབང་རབ་ཀྱི་གཅིག་ཤེས་ཀུན་གྲོལ་རྣམས་ཀྱི་སྟེང་ནས།
དུས་གཅིག་ལ་ཆིག་བརྒྱུད་ཁོ་ནར་གནང་བའི་མགོན་པོ་ལྷ་བཅུ་གཉིས་ཐུན་མོང་མ་ཡིན་པའི་རྗེས་གནང༌། དབང་རབ་ཡིག་སྟེང་ནས་གུར་ལྷ་བརྒྱད་སྟེང་དུ་ཟངས་གྲི་ཅན་བསྣན་པའི་ལྷ་དགུའི་རྗེས་གནང་བཀའ་རྒྱ་ཤིན་ཏུ་དམ་པ།
རྗེ་ཚར་ཆེན་གྱི་ཐོ་ཡིག་པཎ་ཆེན་ངག་དབང་ཆོས་གྲགས་ཀྱིས་མཛད་པའི་ཡི་གེ་དབང་རབ་ཀྱི་གཅིག་ཤེས་ཀུན་གྲོལ་རྣམས་ལ་རྟེན་མགོན་པོ་ཁྲོ་བཅུ་ཐུན་མོང་མིན་པའི་རྗེས་གནང༌།
བཀའ་རྒྱ་ཤིན་ཏུ་དམ་པ། མུས་ཆེན་སངས་རྒྱས་རིན་ཆེན་གྱི་ཡི་གེ་ལྟར་

ལྷ་མོ་དུད་སོལ་མའི་ཕྱི་སྒྲུབ་ཐུན་མོང་མིན་པའི་རྗེས་གནང༌། རྔོན་སྟོན་བསོད་ནམས་བསྟན་འཛིན་གྱིས་མཛད་པའི་ཡི་གེ་ལྟར། དཔལ་ལྡན་ལྷ་མོ་དུད་པའི་སོལ་བ་ཅན་གྱི་གསང་སྒྲུབ་ཐུན་མོང་མིན་པའི་རྗེས་གནང་ནན་ཆགས་མར་གྲགས་པ་བཀའ་རྒྱ་ཤིན་ཏུ་དམ་པ་ལུང་བཅས།
ཚར་ཆེན་གྱི་ཟིན་ཐོ་དང་བརྒྱུད་པའི་གསུང་སྒྲོས་ལྟར་བེར་ནག་ཟངས་གྲི་ཅན་གྱི་རྗེས་གནང༌། ཡར་ལུང་པའི་ཡི་གེ་དང་གཅིག་ཤེས་ཀུན་གྲོལ་ལ་བརྟེན་ནས་པུ་ཏྲ་མིང་སྲིང་གི་རྗེས་གནང་ཆིག་བརྒྱུད་བཀའ་རྒྱ་བཅས་རྡོ་རིང་པས་མཛད་པའི་མངོན་རྟོགས་དང༌།
འཇམ་དབྱངས་མཁྱེན་བརྩེའི་ཡི་གེ་དང་བརྒྱུད་པའི་གསུང་བགྲོས་རྒྱ་ན་བྲན་བདུད་གཤིན་རྗེ་ནག་པོའི་རྗེས་གནང་ཐུན་མོང་མ་ཡིན་པ།
མངོན་རྟོགས་གང་བཞིན་ལ། ཚར་ཆེན་ཆོས་ཀྱི་རྒྱལ་པོའི་ཡི་གེ་ལྟར་བྲན་བདུད་ཐུན་མོང་མ་ཡིན་པའི་རྗེས་གནང༌། སྙན་རྒྱུད་གཉིས་པ་གདམས་པའི་སྐོར་ལ་རྗེ་བཙུན་རྡོ་རིང་པའི་ཁྲིད་ཡིག་དང༌།
དེའི་ལྷན་ཐབས་ཀྱི་ཚུལ་དུ་མཁྱེན་བརྩེ་དབང་ཕྱུག་གིས་མཛད་པའི་ཡི་གེ་དང༌། ཞྭ་ལུ་པ་གསུམ་གྱིས་ཡི་གེ་མཛད་པ་ལ་བརྒྱུད་པའི་ཞལ་ཤེས་སོགས་ཀྱིས་བརྒྱན་ཞིང༌།
ཆོས་འབྱུང་ཁོག་དབུབ་སོགས་ཀྱི་གསུང་བཤད་རྒྱས་པ་དང་བཅས་ཕྱི་ཁྲིད་སྲུང་འཁོར་རྡོ་རྗེའི་བྲག་རྫོང་མའི་ཉམས་ཁྲིད་ཟབ་མོ་སྔོན་འགྲོ་ཐུན་མོང་དང་ཐུན་མོང་མ་ཡིན་པ། དངོས་གཞི་ཟབ་པའི་གནད་ལྔ་དང༌།
ཁྱད་པར་གྱི་མན་ངག་སྡེ་འདེགས་པའི་སྒོ་དྲུག་ནས་སྲུང་བ། སྤྱི་དངབྱེ་བྲག་ཁྱད་པར་གྱི་བཟློག་པ་བཅས། ཁྱད་པར་ཐུན་མོང་མ་ཡིན་པའི་མན་ངག་རྡོ་ཁ་

ནང་ཚན། དམ་ཚིག་འཁོར་ལོ་གསང་བའི་བྲག་རྫོང་མ་སེམས་ཉིད་ཡེ་ཤེས་ཀྱི་རྩ་དོན་པ་འཁོར་ལོ་གསེར་ཆུང་དུ་གྲགས་པ་ཆིག་བརྒྱུད་མ། གོང་གི་ས་བཅད་ཀྱི་མ་ཟིན་པའི་ནང་གི་བྲག་རྫོང་མ། དྲག་པོ་སྔགས་རྒོད་ཀྱི་མན་ངག་གི་ཁྲིད་སོགས་གདུང་རྒྱུད་རིམ་པར་ཆིག་བརྒྱུད་དུ་བྱོན་པ་རྣམས་ཡོངས་སུ་རྫོགས་པའི་ཉམས་ཁྲིད་རྡོ་རྗེ་ནག་པོ་ཆེན་པོའི་ནང་ཁྲིད་དམ་གསང་ཁྲིད་དུ་གྲགས་པ་འདི་ནི་ནང་རྩ་གསུམ་འཁོར་ལོ་ལྔ་དང༌།
གསང་བ་སེམས་ཀྱི་གནད་ལ་བརྟེན་ནས་སྒྲུབ་པས་གསབ་སྒྲུབ་ཏུ་གྲགས་ཤིང༌། ཚེ་གཅིག་ཟུང་འཇུག་རྡོ་རྗེ་འཆང་གི་གོ་འཕང་འཐོབ་པར་བྱེད་པ་རྗེ་བཙུན་པས་སམ། མཁས་གྲུབ་ངག་དབང་ཆོས་གྲགས་དང་ཐམས་ཅད་མཁྱེན་པ་མཁྱེན་བརྩེ་དབང་ཕྱུག་གི་ཁྲིད་ཡིག་ཡིད་བཞིན་ནོར་བུ་ལ་གཞིར་བྱས།
ཡིག་ཆུང་ཞལ་ཤེས་སོགས་ཀྱིས་བརྒྱན་ཏེ་སྔོན་འགྲོ་སྐྱབས་སེམས་ཡི་གེ་བརྒྱ་པ། བླ་མའི་རྣལ་འབྱོར་དངོས་གཞིའི་རྟེན་བསྐྱེད་རིམ།
བརྟེན་པ་རྫོགས་རིམ་རྡོ་རྗེ་ལུས་ལ་གནད་དུ་བསྣུན་པ། རླུང་སྔགས་རྡོར་བཟླས་ཀྱི་སྒོ་ནས་སྒྲུབ་པའམ་འབད་པ། ལས་སྦྱོར་ཐུན་མོང་མ་ཡིན་པས་སྤྱི་དགྲ་དང༌། རྣལ་འབྱོར་དགོས་དགྲ་སྒྲོལ་བ།
འཁོར་ལོ་བཞི་ལ་བརྟེན་པའི་ལས་སྦྱོར་སོགས་གདུང་རྒྱུད་ཁོ་ན་ལ་ཆིག་བརྒྱུད་དུ་བཞུགས་པ་རྣམས་ལེགས་པར་གསན་ནས། སྙན་བརྒྱུད་གསུམ་པའམ་རྒྱབ་རྟེན་ལུང་གི་སྐོར། ཐོག་མར་མགོན་པོད་མེ་འབར་མར་གྲགས་པ་བདག་ཆེན་རྡོ་རྗེ་འཆང་གི་དཀར་ཆག་བཞིན་དང༌།
དེར་མ་འདུས་པ་རྣམས་ཁ་སྐོང་གླེགས་བམ་དུ་གྲགས་པ་ཚར་ཆེན་ཆོས་ཀྱི་རྒྱལ་པོའི་

དཀར་ཆག་བཞིན་དང༌། སྙན་བརྒྱུད་ཐུན་མིན་སྐོར་ཚར་ཆེན་རྡོ་རྗེ་འཆང་གི་ཕྱོགས་གཅིག་ཏུ་བསྒྲིགས་པའི་གླེགས་བམ་དེ་ཉིད་དཀར་ཆག་བཞིན་དང༌། དེར་མ་འདུས་པ་ཕྱིས་བྱོན་བླ་མ་དམ་པ་རྣམས་ཀྱིས་མཛད་སྐོར་རྣམས་ཕྱོགས་གཅིག་ཏུ་བསྒྲིགས་པར་མཛད་པ་ནས་སྙན་བརྒྱུད་ཡང་གླེགས་བམ་དུ་གྲགས་པ་རྨོར་ཆེན་ཆོས་ཀྱི་རྒྱལ་པོའི་དཀར་ཆག་བཞིན་དང༌།
ལོ་ཙཱ་བ་གྱི་ལྗང་དབུ་དཀར་བ་ནས་བརྒྱུད་པ་རྣམས་ཚར་ཆེན་ཆོས་རྗེའི་དཀར་ཆག་བཞིན་དང༌།
ལྷ་མོ་དུད་སོལ་མའི་པོད་ཚར་ཆེན་ཆོས་ཀྱི་རྒྱལ་པོའི་དཀར་ཆག་བཞིན་ཡོངས་སུ་རྫོགས་པའི་ལུང་གསན་པ་སོགས་སྙན་བརྒྱུད་བཞི་ཤུགས་ལས་བྱུང་ངོ༌། །གཞན་ཡང་བརྒྱུད་རིམ་སོགས་ཞིབ་ཏུ་རྟོགས་པར་འདོད་ན་གསན་ཡིག་ཆེན་མོ་ལྟར་རོ།
།དཔལ་ས་སྐྱ་པའི་མགོན་པོ་ཆེ་ཆུང་གཉིས་སུ་གྲགས་པ་གསང་བ་འདུས་པའི་རྩ་རྒྱུད་ལས་གསལ་བར་བསྟན་ཅིང༌། འཕགས་པའི་ཡུལ་དུ་སློབ་དཔོན་ཀླུ་སྒྲུབ་དང༌།
དེ་བཞིན་གཤེགས་པ་སྲུང་བ། རི་སུལ་གྱི་རྣལ་འབྱོར་མ་ལ་སོགས་པ་རྣམས་ལ་བཀའ་བབ་ཅིང་བསྟན་པ་སྲུང་བ། གངས་ལྗོངས་འདིར་བླ་མ་གཉན་ལོ་ཙཱ་བས་སྤྱན་དྲངས་ཏེ་གནམ་ཁའུ་པ་བརྒྱུད་ནས་ས་ཆེན་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ལ་བཀའ་བབ་པའི་བསྟན་སྲུང་དབང་པོ་མགོན་པོ་ཞལ་བཞི་པའི་སྐོར་ལ།
སྙན་བརྒྱུད་དང་པོ་གསེར་གྱི་མཎྜལ་དང་བཅས་རྟེན་འབྲེལ་བསྒྲིགས་ནས་སྙན་བརྒྱུད་གཉིས་པའི་སྐོར་ལ་རྗེས་གནང་དང༌།
གདམས་པའི་དངོས་

གཞི་གཉིས། དང་པོ་ལ་ཐར་པཎ་ཡིག་སྟེང་ནས་སམ། གཉན་ལོའི་གནད་ཡིག་དང༌། དགའ་ལྡན་པ་ཀུན་བསོད་ཀྱི་ཡི་གེ་ཚར་ཆེན་ཆོས་ཀྱི་རྒྱལ་པོའི་རྗེས་གནང་གི་ཡི་གེ་དངོས་གྲུབ་རྒྱ་མཚོ་དང་བརྒྱུད་པའི་ཕྱག་ལེན་ལ་བརྟེན་ནས་བསྙེན་དུས་ཀྱི་མགོན་པོའི་རྗེས་གནང༌།
ཕོ་ཉ་མྱུར་མགྱོགས་དང་རྗེས་གནང་གི་ཡི་གེ་གོང་མ་རྣམས་ལ་བརྟེན་ནས་སྒྲུབ་དུས་ཐུན་མོང་བའི་རྗེས་གནང་ཡི་གེ་དེ་གཉིས་དང༌། ཚར་ཆེན་གྱིས་མཛད་པའི་བཀའ་རྒྱ་མ་ལ་བརྟེན་ནས་སྒྲུབ་དུས་ཐུན་མོང་མ་ཡིན་པའི་རྗེས་གནང༌།
རྗེས་གནང་གི་ཡི་གེ་གོང་མ་དང་མཐོང་བརྒྱུད་ཀྱི་ཕྱག་ལེན་འབྲི་སྣོན་ལྟར་འབུམ་ཕྲག་གསུམ་པའི་གདངས་སྙན་གྱི་དངོས་གྲུབ་རྒྱ་མཚོ་དང༌།
གསང་བ་ཐུན་མོང་རྗེས་གནང་གི་ཡི་གེ་ལ་བརྟེན་ནས་ཕྱག་ལེན་གསུང་རྒྱུན་ལྟར་གསང་ཁྲིད་ཀྱི་རྗེས་གནང༌། ལས་བཞིའི་རྗེས་གནང་ལ། ངག་ཆོས་ཀྱིས་མཛད་པའམ་མཁྱེན་བརྩེས་མཛད་པ་ལ་བརྟེན་ནས།
དཀར་པོ་ཚེ་འཕེལ་ཐུན་མོང་མ་ཡིན་པའི་རྗེས་གནང༌། དཀར་ཆག་ན་བཞུགས་པའི་ལས་བཞིའི་མངོན་རྟོགས་རྗེས་གནང་གི་ཡིག་ཆུང༌། དངོས་གྲུབ་རྒྱ་མཚོའི་གསུང་རྒྱུན་ཕྱག་ལེན་ལྟར་དཀར་པོ་ཚེ་འཕེལ་ཐུན་མོང་བ།
སེར་པོ་རྒྱས་བྱེད་ལྷ་དགུ། སེར་པོ་རྒྱས་བྱེད་ལྷ་ལྔ། དམར་པོ་དབང་སྡུད། དྲག་པོ་དགྲ་བགེགས་སྒྲོལ་བ་རྣམས་ཀྱི་རྗེས་གནང༌། དངོས་གྲུབ་རྒྱ་མཚོ་དང་མཐོང་རྒྱུད་ཕྱག་ལེན་བྲི་སྣོན་ལ་བརྟེན་ནས་ཤི་ས་བསྟན་པའི་རྗེས་གནང༌།
ཡིག་ཆ་དངོས་གཞི་དང་ཚར་ཆེན་གྱི་ཟིན་ཐོ་ལ་བརྟེན་ནས་གནད་དབབ་ཀྱི་མགོན་པོའི་རྗེས་གནང༌། རྗེ་

མཁྱེན་བརྩེའི་ཟིན་ཐོ་ལྟར་ཁྱུང་ཞལ་ཅན་ནམ་དམག་དཔོན་མགོན་པོའི་རྗེས་གནང༌། རྗེ་ཚར་ཆེན་གྱི་ཟིན་ཐོ་ལ་བརྟེན་ནས་མགོན་པོ་ཆེ་ཆུང་སོགས་སློབ་བཤད་གདམས་པ་ཕལ་ཆེར་རྫོགས་མཐར་བསྟན་པ་གཏད་པའི་ཚུལ་གྱི་བྲམ་ཟེ་སྔགས་གཏད་ཀྱི་རྗེས་གནང་རྣམས་གསན་ནས།
སྙན་བརྒྱུད་གསུམ་པ་གདམས་ངག་དངོས་ལ་མན་ངག་གསེར་འགྱུར་གྱི་རྩི་ལྟ་བུའི་ཉམས་ཁྲིད། ལུང་གཉིས་ལས་དང་པོ་ལ། རྗེ་ཚར་ཆེན་གྱིས་མཛད་པའི་སྲུང་འཁོར་ཚེ་སྒྲུབ་དང་བཅས་པའི་རྒྱུན་གྱི་ཉམས་ལེན་མར་གྲགས་པའི་ཡི་གེ་ཞལ་ཤེས་ལ་བརྟེན་ཞིང༌།
སྔོན་འགྲོ་གསང་ཁྲིད་ནས་ཁ་བསྐངས་ཏེ་ཕྱི་ནང་གི་སྲུང་འཁོར་འཆི་མེད་སྒྲུབ་པ་ཞར་བྱུང་བཟློག་པ་དང་བཅས་པའི་ཕྱིའི་ཉམས་ཁྲིད་ཟམ་མོ་ཚར་མཛད་ཁྲིད་ཡིག་གཞིར་བྱས།
དབང་རབ་ཀྱིས་མཛད་པའི་ལྷན་ཐབས་ཡིག་ཆུང་ཞལ་ཤེས་ཀྱིས་བརྒྱན་ཏེ་སྔོན་འགྲོ་རྣམས་དང༌། དངོས་གཞི་འཁོར་ལོ་གཞི་ལྡན་གྱི་བསྙེན་སྒྲུབ་ཐུན་མོང་དང་ཐུན་མོང་མ་ཡིན་པའི་ལས་སྦྱོར།
ཞར་བྱུང་མ་གྲུབ་ན་སྙོགས་ཆོོག་དང་བཅས་པ། ཚེ་འདི་ཉིད་ལ་གཟུང་འཛིན་གྱི་རྩ་མདུད་གྲོལ་ཏེ་གདོད་མའི་རྒྱལ་སར་ཁྲིད་པར་བྱེད་པའི་གསང་ཁྲིད་ཀྱི་ཉམས་ལེན་ཁྲིད་ཟབ་མོ་དང༌།
ཞིང་སྐྱོང་དབང་པོ་འཁོར་བཅས་བྱང་ཆུབ་སྙིང་པོའི་བར་དུ་སྙིང་དབུས་སུ་འབྲལ་མེད་དུ་བཞུགས་ནས་མཆོག་ཐུན་དངོས་གྲུབ་ཐམས་ཅད་འབད་མེད་དུ་སྩོལ་བའི་དམར་ཁྲིད་དཔལ་ལྡན་ས་སྐྱ་པའི་གདུང་རྒྱུད་ཁོ་ན་ལ་ཆིག་བརྒྱུད་དུ་བཞུགས་པའི་ཉམས་ཁྲིད་རྣམས་ལེགས་པར་གསན་ནས།
གཉིས་པ་རྒྱབ་རྟེན་ལུང་དང་ཕྱག་བཞེས་མན་ངག་དང་

བཅས་པའི་སྐོར་ལ་དཀར་ཆག་གི་ཟིན་པ་དང༌། མ་ཟིན་པའི་སྐོར་ལ། དང་པོ་ཚར་ཆེན་ཆོས་ཀྱི་རྒྱལ་པོས་མཛད་པའི་ཆོས་སྐོར་དཀར་ཆག་གསུང་རྒྱུན་པདྨ་ར་གའི་སྲད་བུར་བརྒྱུས་པའི་ཟབ་དོན་ནོར་བུའི་དོ་ཤལ་བཞིན་ཡོངས་རྫོགས་ཀྱི་ལུང༌།
གཉིས་པ་དཀར་ཆག་གི་མ་ཟིན་པའི་རིགས་དང༌། སྙིང་ཐིག་ཧ་ལ་ནག་པོའི་སྐོར་བཅས་ཚང་མ་ཕྱག་ཁྲིད་དུ་གསན་པ་དང༌། བརྒྱུད་རིམ་བཅས་ཞིབ་ཏུ་རྟོགས་འདོད་ན་གསན་ཡིག་ཆེན་མོ་བཞིན་ནོ།
།གནོད་སྦྱིན་བེག་རྩེ་འཁོར་མང་དང༌། ལྕམ་སྲིང་གི་རྗེས་གནང་གསན་ནས། བེག་པོད་བཀའ་གཏེར་གཉིས་ལས། དང་པོ་ལ་སྤྱི་དང་བྱེ་བྲག་གཉིས། དང་པོ་ལ། ལོ་རྒྱུས། རྗེས་གནང་རྒྱུད། སྒྲུབ་སྐོར་ཉེར་མཁོ།
རུ་ཚོན་གཟུངས་འཛུགས། བསྟོད་བསྒོ། ལས་ཚོགས་དང་བརྒྱད། གཏེར་མ་གནུབས་ཉང་གཉིས་བཅས་བེའུ་བུམ་གྱི་ཚང་མའི་ལུང༌། ཁྱུང་ནག་རྗེས་གནང༌། སྒྲུབ་སྐོར་རྣམས་ཀྱི་ལུང་དུར་བདག་རྗེས་གནང༌།
རྒྱུད་གསང་བ་སྙིང་གི་འཁོར་ལོ་སོགས། བཀྲས་སྟོབས་པའི་མཛད་སྐོར་སོགས་བེའུ་བུམ་ཡོངས་རྫོགས་ཀྱི་ལུང༌། དབང་གི་སྒྲོལ་མ་དམར་མོའི་རྗེས་གནང༌། སེང་གདོང་དམར་མོའི་རྗེས་གནང་ལུང་བཅས། རྡོ་རྗེ་ནག་པོ་ཆེན་པོ་ཕྱག་བཞི་པ་ལྷ་མང་གི་རྗེས་གནང་ལུང་དང༌།
མཁས་གྲུབ་ཁྱུང་པོའི་བཀའ་སྲུང་མགོན་པོ་ཕྱག་དྲུག་པ་དགོས་བཀའ་བཅུ་གསུམ་གྱི་རྗེས་གནང༌། མགོན་པོ་སྙིང་ཞུགས་ཐུན་མོང་མ་ཡིན་པའི་རྗེས་གནང༌།
མགོན་དཀར་ཡིད་བཞིན་ནོར་བུའི་རྗེས་གནང༌། རྒྱབ་རྟེན་ལུང་སྐོར་མཁས་གྲུབ་ངོར་ཆེན་སངས་

རྒྱས་ཕུན་ཚོགས་ཕྱོགས་གཅིག་ཏུ་སྒྲུབ་སྐོར་མན་ངག་རྣམས་ཀྱི་ལུང༌། རྨོར་ཆེན་ཡིག་སྟེང་ནས་དམག་ཟོར་མའི་རྗེས་གནང་ལུང་བཅས། ཞྭ་ལུགས་བསྟན་སྲུང་ལྷ་མོ་རྡོ་རྗེ་རབ་བརྟན་མའི་རྗེས་གནང་སྒྲུབ་སྐོར་གྱི་ལུང༌།
ལེགས་ལྡན་ནག་པོ་སྟག་ཞོན་ལྷ་ལྔའི་རྗེས་གནང༌ལུང་། བུ་ལུགས་མགོན་པོ་སེང་དམར་གྱི་གཙོ་འཁོར་གཉིས་ཀྱི་རྗེས་གནང་ལུང༌། ཕྱག་རྡོར་ཁང་བརྩེགས་དང༌། ཞང་བློན་རྡོ་རྗེ་བདུད་འདུལ་གྱི་རྗེས་གནང༌།
ཚེ་རིང་མཆེད་ལྔའི་རྗེས་གནང་ཡིག་ལུང་བཅས།མཁས་གྲུབ་ཁྱུང་པོའི་ཟབ་ཆོས་ནི་གུ་ཆོས་དྲུག་གསན་སྐོར་ལ། དང་པོ་སྨིན་བྱེད་ལ་སྒྱུ་ལུས་དབང་མོ་ཆེའམ། རྒྱུད་སྡེ་ལྔ་རྩ་བསྡུས་ཀྱི་དབང༌།
ཆོས་དྲུག་དགོས་བཀའ་དྲུག། ཕྱག་ཆེན་བཀའ་ལྔ། གསང་སྒྲུབ་སྐོར་ལྔ། མཁའ་སྤྱོད་སྐོར་གསུམ། མཁའ་འགྲོ་མ་སུ་ཁ་སིདྡྷིའི་བྱིན་རླབས་རྣམས་དང༌། འཇག་ཟམ་རྣམ་གཉིས་ཀྱི་ཁྲིད་ཡིག་སྟེང་ནས་རྩ་བ་ནི་གུ་ཆོས་དྲུག
ཡལ་ག་ལམ་ཁྱེར་རྣམ་གསུམ། འབྲས་བུ་ལུས་སེམས་འཆི་མེད། སྡོང་པོ་ཕྱག་ཆེན་གའུ་མའི་ཁྲིད་ཡིག་རྣམས་བརྒྱུད་པའི་ཕྱག་བཞེས་ཀྱིས་བརྒྱན་པ་དང༌། གོང་རྣམས་འཆད་ཐབས་ཀྱི་ཡི་གེའི་རིགས་སོགས་དང༌།
རྒྱབ་རྟེན་གཞུང་པོད་བཅས་ཀྱི་ལུང་བཀའ་སྲུང་མགོན་དཀར་ཡིད་བཞིན་ནོར་བུ་དང༌། ཕྱག་དྲུག་མགོན་པོ་ལྷ་མང་གི་རྗེས་གནང་བར་ཆད་ཀུན་སེལ་བཅས་གསན་ནོ།།གཉིས་པ་གསང་སྔགས་སྔ་འགྱུར་སྐོར་ལ།
མཉམ་མེད་བསམ་གཏན་

གླིང་པའི་ཡང་ཕུར་གཙོ་བོ་གྱུར་པའི་ཨ་ཏི་ཆོས་སྐོར་ཡོངས་རྫོགས་ཀྱི་ལུང༌། གོང་ས་ལྔ་པའི་དཀར་ཆག་བཞིན། རྟ་མགྲིན་ཡང་གསང་ལྷ་དགུའི་དབང་ཆེན། འཆི་མེད་ཚེའི་རྫོགས་ཆུང་གི་དབང༌། གྱི་ལྔ་གཟའ་གདོང་སྲོག་གཏད།
རྟ་པོད་ཡོངས་རྫོགས་ཀྱི་ལུང༌། རྟ་མགྲིན་གསང་སྒྲུབ་ཀྱི་བྱིན་རླབས་དང། སྒྲུབ་སྐོར་ཡོངས་སུ་རྫོགས་པའི་ལུང༌། ཆོས་རྒྱལ་སྲོང་བཙན་སྒམ་པོའི་མ་ཎི་བཀའ་འབུམ་དུ་གྲགས་པ་གསན་སྐོར་ལ།
འདོད་བུམ་ནས་བྱུང་བའི་ཐུགས་རྗེ་ཆེན་པོ་འགྲོ་འདུལ་ཕྱག་བཞི་པའི་དབང་ཟབ་ཁྲིད་རྒྱབ་རྟེན་ལུང་ལ། གྲུབ་ཐོབ་དངོས་གྲུབ་གྱི་གཏེར་ཐོན་ཆོས་སྐོར་ཚང་མའི་ལུང༌། ཐུན་མོང་གི་ལས་ཚོགས་དང༌།
མངའ་བདག་ཉང་གི་གཏེར་མ་ཞལ་གདམས་རྣམས་དང༌། སྤྲུལ་སྐུ་ཤཱཀྱ་འོད་ཀྱིས་སྤྱན་དྲངས་པའི་སྐོར་རྣམས་ཀྱང་ཞིབ་པར་གསན། ཉང་གཏེར་ཐུགས་རྗེ་ཆེན་པོ་མིག་འབྱེད་གདམས་པའི་ལུང་སོགས་གསན། སྨིན་གླིང་སྒྲུབ་ཐབས་འདོད་འཇོའི་བུམ་བཟང་ཡོངས་རྫོགས།
བླ་མ་ཞི་དྲག ཚེ་ལྷ། རྟ་ཕག་བསྟན་སྲུང༌། ནོར་ལྷའི་སྐོར་སོགས་ཚང་མའི་དབང་རྗེས་གནང༌། ཡིག་ལུང་བཅས་གསན། བྱང་གཏེར་ཐུགས་སྒྲུབ་དྲག་པོ་རྩལ་རྒྱས་འབྲིང་གསུམ་དབང་དང་བྱིན་རླབས་ཚེ་དབང་ལྕགས་སྡོང་མ་བཅས་དང༌།
རྒྱབ་རྟེན་ལུང་ལ། ཐུགས་སྒྲུབ་ཆོས་ཚན་གྱི་དཀར་ཆག་རྗེ་བློ་བཟང་དོན་གྲུབ་ཀྱིས་མཛད་པ་བཞིན་གྱི་ལུང༌། ཐུགས་སྒྲུབ་རྣམ་གསུམ་ཚེས་བཅུའི་ཆོག་སྒྲིགས་དབང་རབ་ཀྱིས་མཛད་པའི་ལུང༌།
ཀུན་བཀྲས་ཀྱི་ཐང་རྒྱལ་ཆོས་སྒྲུབ་ཀྱི་ལུང༌། འཇའ་ཚོན་སྙིང་

པོའི་དཀོན་མཆོག་སྤྱི་འདུས་ཀྱི་དབང་ལུང༌། ཁ་ཐོར་སྣ་ཚོགས་པའི་སྐོར་ལ། རྟ་མགྲིན་སྐྱེར་སྒང་བསྙེན་ཡིག་འཇམ་དབྱངས་གྲགས་པས་མཛད་པ། གཏེར་སྟོན་ཉི་ཟླ་སངས་རྒྱས་ཀྱི་འཕོ་བ་འཇའ་ཟུག་མ། རིག་འཛིན་སྲོག་གྲུབ་ལས་པདྨ་དྲ་བའི་གླིང་གི་སྨོན་ལམ།
རྩེ་ལེ་སྤྲུལ་སྐུའི་རི་ཆོས་རེས་མཛད་པའི་དཀོན་མཆོག་སྤྱི་འདུས་དང༌། བླ་མ་དྲག་པོ། རྩ་གསུམ་དབང་ཆོག་རྒྱས་པ་རྣམས་ཀྱི་ལུང༌། པདྨ་ཕྲིན་ལས་དབང་ཕྱུག་གི་གསུང་རྒྱུན་ཚེ་སྒྲུབ་དྲག་སེང་གཉིས་ཀྱི་དམིགས་རིམ་རྣམས་ཀྱི་ལུང༌།
དཀོན་མཆོག་སྤྱི་འདུས་ཞི་དྲག་སེང་གསུམ་ལས་ཚེ་སྒྲུབ་བཅས་རྒྱན་ཆོས་སྐྱིད་གདམས་པའི་ལུང༌། ཞལ་གདམས་གསེར་གྱི་ཕྲེང་བའི་ལུང༌།
སྤྲུལ་སྐུ་རྒྱ་ཞང་ཁྲོམ་གྱི་གཏེར་མ། བན་བོན་གྱི་བྱད་བཟློག་ཧྲཱི་དམར་གཤིན་རྗེ་ཡང་སྙིང་གི་སྒྲུབ་སྐོར་རྣམས་ཀྱི་ལུང༌། རིགས་འཛིན་གཏེར་བདག་གླིང་པའི་མདའ་ཨོ་དཀར་བྲག་ནས་སྤྱན་དྲངས་པའི།
བླ་མ་དྲག་པོའི་དབང་བཞི། གཏོར་དབང་དྲེགས་པའི་སྲོག་དབང་སྒྲུབ་སྐོར་ལུང༌། ཡང་དེས་བྲག་དམར་གཡའ་མ་ལུང་ནས་སྤྱན་དྲངས་པའི། ཟབ་ཆོས་རིག་འཛིན་ཐུགས་ཐིག་གི་དབང་བཞི་གཏོར་དབང་ཚེ་དབང༌།
དེའི་སྐོར་གཏེར་ཆོས་ཚང་མའི་ལུང༌། ཡང་དེས་ངོམ་ཤོད་གནམ་ལྕགས་བྲག་གི་ཟབ་དོན་གཏེར་ཐེག་དགུའི་ཡང་རྩེ། རྡོར་སེམས་ཐུགས་ཀྱི་སྒྲུབ་པའི་དབང༌། རིག་པའི་རྩལ་དབང༌། བཏགས་གྲོལ་རྒྱུད་དྲུག་གི་བྱིན་རླབས།
ལུང་ལ་རྫོགས་ཆེན་ཨ་ཏི་ཟབ་དོན་སྙིང་པོའི་སྐོར་ཚང་མ་གསན། བཏགས་གྲོལ་གྱི་དབང་ཆོག་གོང་ས་ལྔ་པས་མཛད་པ་དང༌།

རྒྱུད་གསང་བ་སྙིང་པོའི་ལུང༌། རྫོགས་པ་ཆེན་པོ་སེམས་ཉིད་ངལ་པོད་ལེའུ་བཅུ་གསུམ་པ། དེའི་འགྲེལ་པ་ཤིང་རྟ་ཆེན་པོ། སྤྱི་དོན་ངལ་གསོ་སྐོར་གསུམ་གྱི་ལུང༌། རྡོ་རྗེ་ཕུར་པ་བཀའ་མའི་འགྲེལ་པ་འབུམ་ནག་གི་ལུང༌།
སྤྲུལ་པའི་ལོ་ཙཱ་བའི་རྣམ་ཐར་འདྲ་འབག་ཏུ་གྲགས་པའི་ལུང༌། གཏེར་ཁ་འོག་མའི་ཁ་འབར་མ་དཀར་མོ་ལ་བརྟེན་ནས་འཆི་བ་བསླུ་བ། ཁ་འབར་མ་ནག་མོ་ལ་བརྟེན་ནས་ལྟས་ངན་སྲི་དང་བྱད་ཁ་བཟློག་པ།
ཁ་འབར་མ་ཁྲ་བོ་ལ་བརྟེན་ནས་ཁ་སྨྲས་བཟློག་པ་རྣམས་ཀྱི་ལུང༌། གཏེར་ཆེན་བཟང་པོ་གྲགས་ཀྱིས་རྒྱང་ཡོན་པོ་ལུང་ནས་སྤྱན་དྲངས་པའི་གསོལ་འདེབས་ལེའུ་བདུན་མའི་ལུང༌། གཏེར་བདག་གླིང་པའི་གསང་བའི་རྣམ་ཐར་གྱི་ལུང༌།
ཨོ་རྒྱན་གླིང་པའི་པདྨའི་རྣམ་ཐར་རྒྱས་པ་པདྨ་བཀའ་ཐང་གྲགས་པ་དང་། ཐང་ཡིག་སྡེ་ལྔའི་ལུང་། གྲུབ་དབང་ཐང་སྟོང་རྒྱལ་པོའི་རྣམ་ཐར་ལྔ་བསྡུས་ལོ་ཆེན་གྱིས་མཛད་པའི་ལུང༌།
རྒྱ་གར་ནུབ་ཕྱོགས་ཀྱི་ཛོ་ཀི་ཀརྨ་ན་བས་མཁྱེན་བརྩེ་དབང་ཕྱུག་ལ་ཕུལ་བའི་གུ་རུ་མཚོ་སྐྱེས་རྡོ་རྗེ་སྐུ་གསུམ་སྒྲུབ་ཐབས་ཀྱི་ལུང༌། རྡོར་བྲག་པད་ཕྲིན་གསུང་ནོར་ཆོག་སྐོར་དང༌། བྱང་གྲོལ་གསེར་སྡེའི་ཆོག་སྒྲིགས་སོགས་ཀྱི་ལུང༌།
གཉིས་པ་དེ་ཐམས་ཅད་ཀྱི་རྒྱབ་རྟེན་ལུང་ལ་གཉིས། མཁས་གྲུབ་རྣམས་ཀྱི་བསྟན་བཅོས་དང༌། བདག་ཅག་གི་སྟོན་པའི་བཀའ་གཉིས་ལས། དང་པོ་འཇམ་མགོན་ཀུན་དགའ་གྲོལ་མཆོག་ཞབས་ཀྱིས་བསྟན་པའི་ཁུར་བཞེས་ཏེ།
རིས་མེད་

གང་ཡོད་ནང་ནས་ཟབ་ཁྲིད་བརྒྱ་རྩ་ཕྱོགས་གཅིག་ཏུ་བསྒྲིག་པའི་ཇོ་ནང་ཁྲིད་བརྒྱད་(བརྒྱར)གྲགས་པ། ཐོག་མར་ས་སྐྱ་པའི་ཞེན་པ་བཞི་བྲལ་ནས་དང་མཚོ་རས་པའི་སེམས་ཁྲིད་ཡིད་བཞིན་ནོར་བུའི་བར་ལ་བརྒྱ་དང་བདུན།
བརྒྱ་དང་བརྒྱད་པར་ཁྲིད་བརྒྱའི་མཚན་ཐོ། ལོ་རྒྱུས། སྤྱི་ཆིངས་བརྒྱུད་འདེབས་བཅས་པ་སྟེ་གོང་གསལ་རྣམས་ཀྱི་ལུང་ཁྲིད་དང༌། དེ་བྱིངས་རྣམས་ཀྱི་ལུང་གསན། ཁ་ཆེ་པཎ་ཆེན་གྱི་སངས་རྒྱས་སྟོང་བསྟོད་སྐལ་བཟང་རྒྱན་ཕྲེང་གི་ལུང༌།
བཀའ་གདམས་གླེགས་བམ་དུ་གྲགས་པ་ཡིག་སྣ་ང་དྲུག་གི་ལུང༌། ཁྲོ་ཕུ་ལོ་ཙཱ་བའི་མན་ངག་བརྒྱ་རྩར་གྲགས་པའི་གླེགས་བམ་གྱི་ལུང༌། བུ་སྟོན་གྱིས་མཛད་པའི་བསྟན་པ་ཆོས་འབྱུང་དང༌།
ཨ་མེས་ཞབས་ཀྱིས་མཛད་པའི་ས་སྐྱ་པའི་གདུང་རབས་ཆེན་མོའི་ལུང༌། གཡའ་བཟང་བའི་ཕྱག་རྡོར་ཉི་མ་གདུང་གང་མའི་སྒྲུབ་སྐོར་རྣམས་ཀྱི་ལུང༌། དཔལ་ས་སྐྱའི་ཆོས་སྤྱོད་རབ་གསལ་ཤོག་གྲངས་བརྒྱ་དང་དགུའི་ལུང༌།
སྔགས་འཆང་ཆེན་པོས་མཛད་པའི་སྲུང་འཁོར་བྲག་རྫོང་མ། ས་ལོས་མཛད་པའི་མགོན་པོ་དྲུག་ཅུ་མའི་གཏོར་བཟློག་ཡན་ལག་རྣམས་དང༌། ཨ་མེས་ཞབས་ཀྱི་བདེ་མཆོག་ཆོས་འབྱུང༌།
རབ་གནས་དོན་ལྷུན་མ། སྔགས་འཆང་ཆེན་མོའི་གཏོར་བསྔོ་ཆེན་མོ་རྣམས་ཀྱི་ལུང༌། རོང་སྟོན་གྱིས་ཡུམ་ལ་གནང་བའི་འཕོ་དམིགས། མཁྱེན་རབ་བྱམས་ལྷུན་གྱི་བྱ་ཚུལ་དང་བཅས་པའི་ལུང༌། ཐུབ་བསྟན་མཁན་ཆེན་ངག་དབང་བསྟན་རྡོར་གྱིས་མཛད་པའི་ཐུགས་རྗེ་ཆེན་པོ་ལ་བརྟེན།
སྤྲོས་བཅས་སྤྲོས་མེད་ཀྱི་འཕོ་བ་གདབ་ཚུལ། རྒྱུད་འདེབས་

བཅས་ཀྱི་ལུང༌། རྗེ་དགེ་འདུན་རྒྱ་མཚོས་མཛད་པའི་དཔལ་ལྡན་དམག་ཟོར་མའི་གཏོར་མ་ལ་བརྟེན་པའི་ཞི་རྒྱས་དབང་གསུམ། དྲག་ལས་རིམ་གསུམ་དང་བཅས་ཕྱོགས་གཅིག་ཏུ་བསྡེབས་པ། གཏོར་ཆོག་བསྐང་བསྟོད་དང་བཅས་པའི་ལུང༌།
ཉི་སྦས་ལུགས་ཀྱི་སྒྲོལ་བསྟོད་རྣམ་དག་གཙུག་ནོར་མའི་ལུང༌། དེས་མཛད་ཐུགས་རྗེ་ཆེན་པོའི་དམར་ཁྲིད་བསྡུས་པ། དཔལ་ཆེན་རྒ་ལོས་མཛད་པའི་ཀླུ་གཏོར། རྗེ་བཙུན་གྲགས་པའི་སིལ་གཏོར་བརྒྱ་རྩ།
དེའི་གདམས་ཚིག་ཁ་སྐོང་དང་བཅས་པ་ཐར་པཎ་གྱིས་མཛད་པ། ཡང་དེས་མཛད་པའི་ཆབ་གཏོར། ཀླུ་གཏོར། ཨ་མེས་ཞབས་ཀྱིས་མཛད་པའི་རྩི་དམར་དང་བསེ་ཁྲབ་གསོལ་མཆོད་ཕན་བདེ་ཀུན་འབྱུང༌། རྩི་དམར་གསོལ་ཁ་ཐུབ་བསྟན་ཀུན་ཁྱབ་མ།
སྔགས་འཆང་བསྟོད་པ་བྱིན་རླབས་ཆར་འབེབས་མ། ཀུན་མཁྱེན་བུ་སྟོན་རིན་པོ་ཆེས་མཛད་པའི་སྤྱི་ཡི་ཆོས་འབྱུང༌། ཆོས་སྤྱོད་རྣམ་མཁྱེན་བགྲོད་ལམ། དུས་འཁོར་གསང་འདུས་བདེ་མཆོག
རྣལ་འབྱོར་རྒྱུད་འདུ་བ་རྣམས་ཀྱི་ཆོས་འབྱུང་ལུང་གསན། གུ་གེ་པཎྜི་ཏ་གྲགས་རྒྱན་བདེ་མཆོག་སོགས་ཞལ་གྱི་མངོན་དཀྱིལ་ལུང༌། ཁ་རག་སྒོམ་ཆུང་བས་ཨང་ཡིག་བདུན་ཅུ་པའི་ལུང༌། རྒྱལ་རྩེ་ངག་དབང་རྒྱལ་མཚན་གྱི་མཁའ་སྤྱོད་མའི་བསྙེན་ཡིག
མངའ་རིས་པ་ཚུལ་འོད་ཀྱི་རིགས་གསུམ་སྤྱིའི་དཀྱིལ་ཆོག་གཉིས་ཀྱི་ལུང༌། ངག་དབང་ཀུན་དགའ་ལེགས་འབྱུང་གིས་མཛད་སྐོར་ལ། རྡོར་སེམས་བསྒོམ་བཟླས་བྱ་ཚུལ།
རྣམ་འབྱོར་མའི་སྒྲུབ་ཐབས་ཚིགས་བཅད། རིག་བྱེད་མའི་དབང་དང་བྱིན་རླབས།

བཀའ་བསྒོ་བྱེད་ཚུལ། གནོད་སྦྱིན་བེག་རྩེ་དང༌། དཀར་བདུད་བསྟོད་པ། སྒྲོལ་དཀར་དང་ཁྱུང་ཁྲའི་སྒྲུབ་ཐབས། རྣམ་སྲས་ཀྱི་བསྐང་བ་བསྡུས་པ་རྣསས་ཀྱི་ལུང༌། རྗེ་བཙུན་མི་ལའི་རྣམ་མགུར་ཡོངས་རྫོགས།
སངས་རྒྱས་བཅོམ་ལྡན་འདས་ཀྱི་རྣམ་ཐར་དགེ་སློང་རྣམ་སྣང་བཙུན་པ་སྐལ་བཟང་ཆོས་ཀྱི་རྒྱ་མཚོ་བསོད་ནམས་དབང་པོ་སྡེས་མཛད་པ། རྒྱུན་དུ་གསུངས་པའི་སྨོན་ལམ་ལན་གཏམ་རོང་སྟོན་ཆེན་པོས་མཛད་པ། ཀུན་རིག་གི་ཟིན་བྲིས་ཡིད་ཀྱི་མུན་སེལ་ཤེས་བཟང་གིས་མཛད་པ།
ས་ཕུན་བླ་མ་སྒྲུབ་བསྙེན། ཨ་མེས་ཞབས་ཀུན་རིག་སྒྲུབ་དཀྱིལ་དབང་སོགས་ལེ་ལས་རྣམས་ཕྱོགས་གཅིག་ཏུ་བསྡེབས་པ་གཞན་ཕན་ལྷུབ་གྲུབ་ཀྱི་གསུང༌།
མཁྱེན་རབ་བྱམས་པ་ངག་ལྷུན་གྱིས་མཛད་པ་རྡོ་རྗེ་རབ་བརྟན་མའི་གསོལ་ཁ། བྱམས་པ་རྡོ་རྗེ་དབང་རྒྱལ་གྱིས་མཛད་པའི་གཏོར་ཆོག་བཅས་ཀྱི་ལུང༌། ཕྱི་ནང་རིག་གནས་སྐོར་གསན་ཚུལ། སྒྲ་མདོ་པ་ཎི་གཞུང་འགྲེལ་བ་དང་བཅས།
ཡང་དེའི་འགྲེལ་བ་ལེགས་བཤད་ནོར་བུ་འདྲེན་པའི་ཤིང་རྟ་ཕུན་གླིང་པར་མ་ནང་བཞིན་ཕྱག་བྲིས་སོགས་གསན། གསོ་རིག་རྒྱུད་བཞིའི་ལུང་གསན་པ་བཅས་གོང་གསལ་རྣམས་ཀྱི་བརྒྱུད་ཡིག་རྣམ་གྲངས་སོགས་ཞིབ་པ་གསན་ཡིག་གཞན་ལས་རྟོགས་པར་བྱའོ།
།ས་སྐྱ་པའི་བསྟན་འཛིན་བུ་སློབ་འགྲན་བྲལ་འཁྲུལ་ཟད་རྣམས་ཀྱི་བཀའ་འབུམ་སོགས་ཀྱི་ལུང་གསན་སྐོར་ལ། ཐོག་མར་རྒྱལ་བའི་ལུང་གིས་ཟིན་པའི་སྐྱེས་བུ་ཆེན་པོ་ངོར་ཆེན་རྡོ་རྗེ་འཆང་གི་བཀའ་འབུམ་པོད་བཞི་ཡི་

ལུང༌། མུས་ཆེན་སེམས་དཔའ་ཆེན་པོའི་བཀའ་འབུམ་ལུང་ཚང་མ། ཀུན་མཁྱེན་གོ་རམ་པའི་སྔགས་འབུམ་པོད་བཞི། མུས་ཆེན་སངས་རྒྱས་རིན་ཆེན་གྱི་གསུང་གི་ལུང༌། ཚར་ཆེན་རྡོ་རྗེ་འཆང་བཀའ་འབུམ་ཕལ་ཆེར་གྱི་ལུང༌།
གོང་ས་ལྔ་པའི་གསན་ཡིག་ནང་བཞིན་དང༌། འཇམ་དབྱངས་མཁྱེན་བརྩེ་དབང་ཕྱུག་གི་གསུང་འབུམ་ཕལ་ཆེར་བའི་ལུང༌། གོང་ས་ལྔ་པའི་གསན་ཡིག་བཞིན་བྲིས་པ། གོང་ས་ལྔ་པའི་གསུང་འབུམ་ནང་ནས་དམར་པོ་སྐོར་གསུམ།
གུར་ཞལ་རྣམས་ཀྱི་མན་ངག་དང༌། འཁོར་ལོའི་གསལ་བྱེད་རྣམས་དང༌། ནཱ་རོ་མཁའ་སྤྱོད་ཀྱི་ཁྲིད་འཆད་ཐབས། ལམ་འབྲས་སློབ་བཤད་ཀྱི་ཁྲིད་ཀྱི་ཁ་སྐོང་ས་ལུགས་སྐོར་པོད་གཉིས་ཀྱི་ལུང༌། ངོར་ཆེན་སངས་རྒྱས་ཕུན་ཚོགས་བཀའ་འབུམ་པོད་བཞི་དང༌།
རྨོར་ཆེན་རྡོ་རྗེ་འཆང་གི་བཀའ་འབུམ་ཆ་ཚང་དང། གོང་གསལ་དེ་ཐམས་ཅད་ཀྱི་རྒྱབ་རྟེན་དུ་རྒྱལ་བའི་བཀའ་གངས་ཅན་དུ་འགྱུར་རོ་ཅོག་གི་ལུང་དག་གསལ་སྙན་གསུམ་གྱི་སྒོ་ནས་གསན་པ་འདི་སྤྲུལ་པའི་གནྡྷོ་ལ་བཞུགས་པའི་རྒྱལ་ཡུམ་དམ་པ།
ཆོས་རྗེ་བཅོ་བརྒྱད་མས་ས་བསྟན་རིན་པོ་ཆེ་ཐེབས་སུ་བསྐྲུན་པ་གསེར་ཆོས་འདི་ཐོག་ནས་དངོས་རྗེས་གསུམ་ཚང་བ་གསན་པ།
རྡོ་རྗེ་འཆང་ཉིད་ཀྱི་བཀའ་ལས་མི་ལུས་ཙམ་པོ་ཐོབ་པ་གཅིག་ལ་དོན་ཡོད་པར་སོང་ཞེས་ཡང་ཡང་བཀའ་བསྩལ་པ་སོགས་དེ་རྣམས་གནས་གསར་རྡོ་རྗེ་འཆང་ལས་གསན་སྐོར་རྣམས་སོང༌། བྲག་རྩལ་རྡོ་རྗེ་འཆངབློ་གསལ་བསྟན་འཛིན་རྒྱ་མཚོ་དཔལ་བཟང་པོ་ལས།
དབུ་མ་ལུགས་ཀྱི་སེམས་བསྐྱེད། བློ་

སྦྱོང་དོན་བདུན་མའི་ཁྲིད། ཇོ་ལུགས་སྒྲོལ་མ་ཕྱག་འཚལ་ཉེར་གཅིག་གི་རྗེས་གནང༌། སྒྲོལ་ཆོག་ལུང་སྒྲོལ་དཀར་ཐུན་མོང་བ་དང༌། ཐུན་མོང་མ་ཡིན་པའི་འོད་ཟེར་དྲུག་སྦྲགས་དཀར་ནག་གི་རྗེས་གནང༌། མན་ངག་ལུང་སོགས་བཅས་ཚང་མ།
ཕྱག་དྲུག་མགོན་པོ་བཀའ་བཅུ་གསུམ། མགོན་པོ་སྙིང་བཞུགས་རྣམས་ཀྱི་རྗེས་གནང་ལུང་བཅས་དང༌། ཨ་ར་པ་ར་ཙི་ཏ། རྣམ་སྲས་དྲག་སྒྲུབ། མགོན་པོ་ཕྱག་བཞི་ལྷ་མང༌། སྟག་ཞོན་ལྷ་མོ།
རྡོ་རྗེ་རབ་བརྟན་མ། དམག་ཟོར་མའི་ལས་གསུམ་རྣམ་བཞག་གཡའ་བཟང་བའི་གཟའ་བཅོས། ཕྱག་རྡོར་ཉི་མ་གདུང་གང་མའི་སྐོར། ཇོ་ནང་ལུགས་ཀྱི་ཁྲིད་བརྒྱ། ལུང་བསྐོར། བུ་སྟོན་མཁས་གྲུབ་དགེ་ལེགས་དཔལ་བཟང་སོགས་ཀྱི་གསུང་ཐོར་བུ།
མར་མའི་རྣམ་མགུར་སོགས་ཀྱི་ལུང༌། ཁྲོ་ཕུ་བརྒྱ་རྩ་ལས་ཡིག་སྣ་བརྒྱ་རེ་གཉིས་ཙམ་དང༌། རོང་སྟོན་གྱིས་ཡུམ་ལ་གནང་བའི་འཕོ་དམིགས། ཁ་རག་སྒོམ་ཆུང་བའི་ཨང་ཡིག་བདུན་བཅུ་པ།
ཇོ་ནང་ཏ་ར་ན་ཐའི་སངས་རྒྱས་ཀྱི་མཛད་པ་བརྒྱ་ཉེར་ལྔ་པ། རྗེ་དགེ་འདུན་རྒྱ་མཚོའི་ཐུགས་ཆེན་སེམས་ཉིད་ངལ་གསོ་དང༌། ཚེམས་བུ་ལུགས་ཀྱི་དམར་ཁྲིད་སོགས་རབ་ཏུ་མང་བ་དང༌། རྙིང་མའི་སྐོར་ལ།
སྨིན་གླིང་འདོད་འཇོ་བུམ་བཟང་གི་དབང་ལུང་ཚང་མ། བྱང་གཏེར་བྱིན་རླབས་ཐུགས་དབང༌། ཐུགས་སྒྲུབ་ཆོས་འཁོར་པོད་གཉིས་ཀྱི་ལུང༌། གཏེར་བདག་གླིང་པའི་ཟབ་གཏེར་ཚེ་སྒྲུབ། ཡང་སྙིང་ཀུན་བསྡུས་ཀྱི་དབང་ཁྲིད།
ཆོས་སྐོར་པོད་ཀྱི་ལུང༌། ཡང་དེའི་ཟབ་གཏེར་གྲས་སྨིན་གླིང་རྡོར་སེམས་ཀྱི་

དབང་དང་ཆོས་སྐོར་གྱི་ལུང༌། གཏེར་སྟོན་འཇའ་ཚོན་སྙིང་པོའི་ཡང་ཟབ། དཀོན་མཆོག་སྤྱི་འདུས་ཀྱི་དབང་ལུང་ཁྲིད་གསུམ། ཚེ་སྒྲུབ་ལྕགས་ཀྱི་རི་བོའི་དབང་ལ་སོགས་པ་སྔ་ཕྱིར་ཆོས་བཀའ་རྒྱ་ཆེར་གསན་པ་དེ་དག་གི་ནང་ནས་ཀྱང་སྔོན་དུས་གདུང་བརྒྱུད་རིམ་པར།
ཆིག་བརྒྱུད་དང༌། དུས་ཕྱིས་ཁའུ་བྲག་རྫོང་པའི་ལུགས་སམ། ཚར་ལུགས་སུ་གྲགས་པའི་གསུང་ངག་སློབ་བཤད། ནཱ་རོ་མཁའ་སྤྱོད་དམར་པོ་སྐོར་གསུམ།
མགོན་པོ་ཆེ་ཆུང་རྣམས་བདག་ཆེན་རྡོ་རྗེ་འཆང་སོགས་གོང་མ་དེ་རྣམས་སླར་ཡང་དངོས་ཕེབས་པ་ལྟ་བུས་ལྗགས་བཤད་ཕྱག་ལེན་ཞིབ་རྒྱས་དང་བཅས་བསྩལ། དེ་ཐམས་ཅད་ཀྱི་རྒྱབ་རྟེན་ལྷ་ཆེན་གནྡྷོ་ལའི་དྲི་གཙང་ཁང་ན་བཞུགས་པའི་གསེར་ཆོས་ཆེན་མོའི་སྟེང་ནས་རྒྱལ་གསུང་བཀའ་འགྱུར་རིན་པོ་ཆེ་ཡོངས་རྫོགས་ཀྱི་ལྗགས་ལུང་དག་གསལ་སྙན་གསུམ་གྱི་སྒོ་ནས་གསན།
བྲག་རྩལ་རྡོ་རྗེ་འཆང་བློ་གསལ་བསྟན་འཛིན་རྒྱ་མཚོ་དཔལ་བཟང་པོ་ལས།
དབུ་མ་ལུགས་ཀྱི་སེམས་བསྐྱེད། བློ་སྦྱོང་དོན་བདུན་མའི་ཁྲིད། ཇོ་ལུགས་སྒྲོལ་མ་ཕྱག་འཚལ་ཉེར་གཅིག་གི་རྗེས་གནང༌། སྒྲོལ་ཆོག་ལུང༌། སྒྲོལ་དཀར་ཐུན་མོང་བ་དང༌། ཐུན་མོང་མ་ཡིན་པ་འོད་ཟེར་དྲུག་སྦྲགས་ཀྱི་རྗེས་གནང་རྣམས་ཁྲིད་ལུང་སྐོར་བཅས་པ།
ས་འཇམ་སྦགས་སྒྲུབ་བྱིན་རླབས། གཤེད་དམར་ལྷ་ལྔའི་དབང༌། ནཱ་རོ་མཁའ་སྤྱོད་མའི་བྱིན་རླབས་ཚར་ལུགས་དང་ཆོས་ཉིད་དངོས་བསྟན་གྱི་བྱིན་རླབས།
སྔོན་འགྲོ་མཁའ་སྤྱོད་མའི་ཉམས་ཁྲིད། བེའུ་བུམ་གྱི་ལུང་དང༌། སློབ་བཤད་ལུགས་

ཀྱི་དགེས་རྡོར་ལམ་དབང༌། གུར་མགོན་གྱི་སྲུང་འཁོར། བྲག་རྫོང་མའི་ཕྱི་ཁྲིད། རྩ་གསུམ་འཁོར་ལོ་ལྔ་ལ་བརྟེན་པའི་གསང་ཁྲིད། མགོན་དཀར་ཚེ་ཁྲིད། བྲན་བདུད། གཙིར་བུ། ཞལ་སྒྲུབ་དུས་དུར་བདག་རྣམས་ཀྱི་རྗེས་གནང༌།
རྒྱུད་པོད་ཀྱི་ལུང་སོགས་གསན། འདི་རྣམས་གནས་གསར་རྗེར་མ་གསན་འདྲ་སྙམ། ཚེ་དབང་ལྕགས་སྡོང་མ། ཚེ་རྟ་ཟུང་འབྲེལ། རྟ་མགྲིན་སྐྱེར་སྒང་ལུགས། གསེར་ཆོས་ཛམ་དམར། བེག་རྩེ་ལྕམ་སྲིང༌།
རྣམ་སྲས་རིགས་ཅན་བཅོ་ལྔ་རྣམས་ཀྱི་རྗེས་གནང༌། རྣམ་སྲས་བེའུ་བུམ་པོད་གཉིས་ཀྱི་ལུང༌། རྒྱལ་སྲས་ཐོགས་མེད་བཟང་པོ་དཔལ་གྱི་གསུང་འབུམ་གྱི་ལུང་དང༌། གོང་དཀར་བ་རྗེ་བསོད་རྣམས་བློ་གྲོས་ལ་བདེ་མཆོག་དྲིལ་བུ་ལུགས་ཕྱི་དཀྱིལ་དང༌།
ཡབ་ཆོས་དཔལ་ཆེན་ཡང་དག་ལྷ་དགུའི་དབང༌། ཀྱཻ་རྡོར་ཌོཾམྦྷི་ལུགས་ཀྱི་དབང༌། སྟོད་བུམ་ཞལ་སྟེགས་མ་ནས། གུར་མགོན་ལྷ་བཅུ་གཉིས་དང༌། ལྷ་གསུམ།
དཔལ་མགོན་རྩེ་ཞལ་ཅན་རྣམས་ཀྱི་རྗེས་གནང༌། བརྡ་དོན་གསལ་བ་དང་སྒྲུབ་པ་ལུང་སྦྱིན་གྱི་བྱིན་རླབས་སོགས་གསན།ངོར་ཨེ་ཝཾ་ཆེན་པོ་འཇམ་མགོན་སངས་རྒྱས་ཡེ་ཤེས་ལས། བྱ་རྒྱུད་ཚེ་དཔག་མེད་ལྷ་དགུའི་དབང་དང༌།
རྣམ་འཇོམས་བ་རི་ལུགས། སྣར་ཐང་བརྒྱ་རྩའི་རྗེས་གནང༌། སྒྲུབ་སྐོར་གྱི་ལུང༌། བླ་མེད་སྒྲོལ་མ་ཉེར་གཅིག་གི་རྗེས་གནང༌། སྒྲོལ་མ་བཙུན་མའི་དབང༌། གྲུབ་ཆེན་བརྒྱད་ཅུའི་བྱིན་རླབས་ལུང་བཅས།
འཇིགས་བྱེད་ས་ལུགས། གསང་འདུས་

འཇམ་པའི་རྡོ་རྗེ། བདེ་མཆོག་ལུ་ཧི་པ། བདེ་མཆོག་བོང་ཞལ་ཅན། མཁའ་འགྲོ་རྒྱ་མཚོ། སངས་རྒྱས་མཉམ་སྦྱོར། སྤྱན་རས་གཟིགས་པདྨ་དྲྭ་བ་རྣམས་ཀྱི་དབང་ཆེན། ཚེ་དབང་གྲུབ་རྒྱལ་མ། ཆེ་སྒྲུབ་ཞག་བདུན་མའི་ལུང༌།
དགེས་རྡོར་བཀའ་བབས་བཞི་ཡི་དབང་ཆེན། འཇམ་ནག་དང་ཚེ་དཔག་མེད་སྤྲུལ་སྐུའི་རྗེས་གནང༌། སྒྲུབ་དཀྱིལ་རྣམས་ཀྱི་ལུང༌། རྣལ་འབྱོར་རྒྱུད་རྡོར་དབྱིངས་ཀྱི་དབང་ཆེན། གྲུབ་ཐོབ་ཚེ་དབང༌།
སྡེ་དགེ་པར་སྟེང་ནས་ས་སྐྱ་བཀའ་འབུམ་ཡོངས་རྫོགས་ཀྱི་ལུང་དང༌། ངོར་ཆེན་དཀོན་མཆོག་ལྷུན་གྲུབ། སྒྲུབ་ཁང་པ་དཔལ་ལྡན་དོན་གྲུབ། མཁན་ཆེན་བཀྲ་ཤིས་ལྷུན་གྲུབ་གསུམ་གྱི་གསུང་འབུམ་གྱི་ལུང་གསན།
གོང་དཀར་རྣམ་མཁྱེན་གྲོང་པ་ཆོས་དབང་རྒྱ་མཚོ་ལས་གཟུངས་གྲྭ་ལྔ་ལྷ་ལྔ་བཅུ་རྩ་བདུན་གྱི་དབང་ཆེན། སྒྲོལ་དཀར་བཀའ་བབ་དགུ་ལྡན་གོང་ལུགས་རྗེས་གནང༌། ཚེ་ཁྲིད་བཅས། བྱ་རྒྱུད་གཟའ་ཡུམ་ལྷ་བཅུ་བཞི།
གདུགས་དཀར་ལྷ་ཉེར་བདུན། རྣལ་འབྱོར་རྒྱུད་རྡོ་རྗེ་རྩེ་མོ་དང༌། དཔལ་མཆོག་གཉིས་ཀྱི་དབང་ཆེན། གོང་གསལ་དེ་རྣམས་ཀྱི་སྒྲུབ་དཀྱིལ། ཀུན་རིག་གཞན་ཕན་མཐའ་ཡས། རྣམ་ཐར་དཔག་བསམ་རིན་ཆེན་གཏེར་མཛོད།
རྡོ་རྗེ་ཕུར་པའི་མངོན་དཀྱིལ་སོགས་ཐོར་བུ་མང་པོའི་ལུང༌། བླ་མེད་ལ། གུར་རིགས་འདུས་ལྷ་བཞི་བཅུ་ཞེ་ལྔ། རྣམ་འཇོམས་བིར་ལུགས་ལྷ་བདུན་ཅུ་དོན་ལྔ། འཇིགས་བྱེད་རོ་ལངས་བརྒྱད་སྐོར།
འཇིགས་ཆེན་སྐྱོ་ལུགས་ལྷ་ཞེ་དགུ་མ་གོང་ལུགས་ལྷ་བཅུ་གསུམ་མ་རྣམས་ཀྱི་དབང་ཆེན། བླ་མ་

དམ་པའི་ཡིག་སྟེང་ནས་དུས་འཁོར་བྱིས་འཇུག་གོང་མ་གོང་ཆེན་བདག་པོ་ཆེན་པོ་བཅས་ཀྱི་དབང་ཆེན་སོགས་གསན།ཁྱབ་བདག་ཞྭ་ལུ་པ་ཡེ་ཤེས་གྲགས་པ་དཔལ་བཟང་པོ་ལས། སྤྱོད་རྒྱུད་རྣམ་སྣང་མངོན་བྱང་འཆི་མེད་རྔ་སྒྲ་ལྷ་དགུ་རྣམས་ཀྱི་དབང་ཆེན།
དུས་འཁོར་རྩ་རྒྱུད། འགྲེལ་ཆེན་དྲི་མེད་འོད་དང༌། དུས་འཁོར་གྱི་སྒྲུབ་དཀྱིལ་བུ་སྟོན། སྦྱོར་དྲུག་བརྒྱུད་འདེབས། ཁྲིད་ཡིག་རྡོ་རྗེ་རྣལ་འབྱོར་གསལ་བ།
གཅེར་མཐོང་ངོ་ཤེས་དབང་མདོར་བསྟན་གྱི་ཊཱི་ཀ དྲི་མེད་འོད་ཀྱི་ཊཱི་ཀ། བཤད་ཐབས་ངེས་དོན་སྙེམ། ལས་བརྒྱད། བརྒྱད་པའི་ལས་ཆོག རྩ་བརྒྱུད་ལས་གསུངས་པའི་ཕན་གནོད་དྲུག་ཅུ་པའི་སྦྱོར་བ། འདོད་པ་སུམ་ཅུ་རྩ་བཞིའི་ལྡེ་མིག
ལྔ་བསྡུས་གཟའ་ལྔ། གཟའ་ལྔའི་མྱུར་རྩིས། གོ་ལ་རྣམ་བཞག དུས་སྦྱོར་གྱི་དྲིས་ལན་རྣམས་ཀྱི་ལུང་བཅས་གསན། ངོར་ཆེན་དཔལ་ལྡན་ཆོས་སྐྱོང་ལས། བྱ་རྒྱུད་ཛཱེ་ཏ་རིའི་ལུགས་ཀྱི་ཚེ་དཔག་ལྷ་དགུའི་དབང༌།
རྗེས་གནང་སྐོར་ལ། གྲུབ་ཆེན་མི་ཏྲཱ་ཛོ་ཀི་ནས་བརྒྱུད་པའི་ཚེ་དཔག་མེད་དཀར་པོ། བ་རི་ལུགས་ཀྱི་རྣམ་འཇོམས། མི་གཡོ་བ་དཀར་སྔོན། ཀླུ་དབང་ལྷ་ལྔ། རྣམ་རྒྱལ་ལྷ་དགུ་སེང་ལྡེང་ནགས་སྒྲོལ་གཙོ་རྐྱང༌།
ཕྱག་འཚལ་ཉེར་གཅིག་གྲས་ཞི་བ་ཆེན་པོ། སྒྲོལ་དཀར་བཀའ་བབ་དགུ་ལྡན། སྨེ་བརྩེགས་ལྗང་དུད་གཉིས། སེངྒེ་སྒྲ་རྣམས་ཀྱི་རྗེས་གནང༌། རྣལ་འབྱོར་རྒྱུད་ལ།
ཕྱག་རྡོར་འཆི་བདག་འཇོམས་པ་ལྷ་བཅུ་གསུམ་གྱི་དབང༌། བླ་མེད་སྐོར་ལ། ཕྱག་རྡོར་

ཨུཙྱ། འབྱུང་འདུལ། སེང་གདོང་སྔོན་དམར་གཉིས། ཁྱུང་ནག་ཁྱུང་ཁྲ་གསེར་ཆོས་དང༌། མན་ངག་ལུགས་གཉིས་རྣམས་ཀྱི་རྗེས་གནང༌། ཚེ་དབང་གྲུབ་རྒྱལ་མ། ཚེ་རྟ་ཟུང་འབྲེལ། ཚེ་དབང་ལྕགས་སྡོང་མ། རྟ་མགྲིན་གསང་སྒྲུབ་དང༌།
བྱིན་རླབས། གཏུམ་པོ་ཁྱུང་ལྔའི་རྗེས་གནང༌། གུར་མགོན་ལྕམ་དྲལ་ལྷ་གསུམ། ལྷ་བརྒྱད། ཁྲོ་བཅུ་རྣམས་ཀྱི་རྗེས་གནང༌། མགོན་དཀར་ཡིད་བཞིན་ནོར་བུ་དང༌། ཕྱག་དྲུག་ནག་པོ། བྲན་བདུད།
ཞལ་བཞེས་བསྙེན་དུས། མགོན་པོ་ཏྲཀྴད་ལྕམ་དྲལ། ལེགས་ལྡན་སྟག་ཞོན་འཁོར་མང༌། བེག་རྩེ་ལྕམ་སྲེང༌། དུར་བདག་ལས་གཤིན་ལྷ་བཅུ་གསུམ་རྣམས་ཀྱི་རྗེས་གནང་གསན། ཡོངས་འཛིན་གོང་དཀར་བ་བསམ་གླིང་བཀྲ་ཤིས་དོན་གྲུབ་ལས།
གདུགས་དཀར་ལྷ་ཉེར་བདུན་མའི་དབང་ཆེན། ངོར་མཁན་ཆེན་བསོད་བཟང་ལས། གྲུབ་ཆེན་ཐང་རྒྱལ་ལུགས་ཀྱི་ཚེ་དབང་དང༌། ངོར་ཀླུ་ལྡིང་མཁན་རིན་པོ་ཆེ་མི་འགྱུར་རྒྱལ་མཚན་ལ།
དགེས་རྡོར་སམ་བྷུ་ཊ་ནས་གསུངས་པའི་རྡོར་དབྱིངས་ལྷ་སུམ་ཅུ་རྩ་བདུན་གྱི་དབང་ཆེན་གསན། རྗེ་སེངྒེ་རྒྱལ་མཚན་ལ་གསང་འདུས་མི་བསྐྱོད་པ་དང༌། བདག་མེད་ལྷ་མོ་བཅོ་ལྔའི་དབང༌། བྲན་བདུད་རྗེས་གནང་བཅས་གསན།
མུས་ཆེན་བསོད་ནམས་དཔལ་བཟང་ལས། པཎ་ཆེན་ཉི་ཟླ་སེངྒེའི་བཀའ་འབུམ་པོད་གཉིས་ཀྱི་ལུང༌། ལམ་སྦས་བཤད་ཀྱི་བྱིན་རླབས་སོགས་སོ།།གཞན་ཡང་གྲུབ་མཐའི་རིས་མེད་ཀྱི་འདྲེན་པ་དམ་པ་རྣམས་ལ་ཆོས་

འབྲེལ་གསན་པའི་ཚུལ་ལ། ལོ་གནས་སེམས་དཔའ་སྤྲུལ་སྐུ། བློ་བཟང་བཤེས་གཉེན་གྲགས་པ་རྣམས་རྒྱལ་བར་གོང་ས་ལྔ་པ་རིན་པོ་ཆེའི་གཟིགས་སྣང་རྒྱ་ཅན་མ་ནས། ཚེ་དཔག་མེད་དྭངས་མ་བཅུད་འདྲེན་གྱི་དབང༌། ཇོ་མོ་ཡེ་ཤེས་མཚོ་རྒྱལ་གྱི་བྱིན་རླབས།
བཀའ་བརྒྱད་རིག་འཛིན་ཞལ་ལུང་གི་ནང་ཚན་དཔལ་ཆེན་ཕུར་པའི་དབང་བཞི་སྒྲོལ་དབང་དང་བཅས་པ། ཆོས་ཀྱི་རྒྱལ་པོ་ཙོང་ཁ་པ་ཆེན་པོ་ལ་འཇམ་དཔལ་དབྱངས་ཀྱིས་དངོས་སུ་གནང་བའི་འཇམ་དབྱངས་ཆོས་སྐོར་གྱི་ནང་འཇམ་དབྱངས་དཔའ་གཅིག
འཇམ་དབྱངས་ལུས་དཀྱིལ། འཇམ་དབྱངས་ནང་སྒྲུབ། འཇམ་དབྱངས་གསང་སྒྲུབ། སྒྲོལ་དཀར་རྒྱ་མཚན་ཅན་མ། མཁའ་སྤྱོད་ནག་མོ་བཅས་ཀྱི་རྗེས་གནང་སོགས་གསན་རྡོར་བྲག་རིག་འཛིན་ཆེན་པོ་ཡང་ཟབ་པདྨ་བཤེས་གཉེན་ལ།
འཆི་མེད་སྐུ་གསུམ་རིགས་འདུས་ཀྱི་དོན་དབང༌། སྨིན་གྲོལ་གླིང་མཁན་ཆེན་ཨོ་རྒྱན་བསྟན་འཛིན་ལས་སང་གླིང་བླ་མ་དགོངས་འདུས།
དབང་བཞི་རྒྱས་པ། རབ་ཏུ་སྤྲོས་མེད་དང༌། ཡོངས་སུ་སྤྲོས་མེད་ཀྱི་དབང༌། ཌཱ་ཀི་སྲོག་དབང༌། དོན་དབང་བསྡུས་པ། སྤྱོད་དབང༌། མེ་དབང༌། བཏོར་དབང༌། གླེགས་བམ་དབང༌། དྲེགས་པའི་སྲོག་དབང༌།
བློ་འཕེལ་རྗེས་གནང༌། མཁའ་འགྲོ་རིག་ལྔའི་རྗེས་གནང༌། ལས་ཀྱི་མཁའ་འགྲོའི་རྗེས་གནང༌། སྐོང་བཤགས་གནས་སྤར་གྱི་དབང༌། གཅོད་ཀྱི་སྒོས་དབང༌། ལམ་འབྲས་ཨོཾ་རྒྱ་ཅན་གྱི་རིགས་ལྔའི་དབང༌། ཆོག་དབང་གསུམ།
བཀའ་སྲུང་རྟ་བདག་རྗེས་གནང༌།

ཚེ་དབང་བདུད་རྩི་བུམ་པ། ལས་ཚོགས་པོད་ཆེན་གཅིག་ཙམ་གྱི་ལུང་སོགས་གསན། གཞན་རྒྱལ་བརྔན། གསང་འདུས་བླ་མའི་ལས་བྱང་གི་ལུང༌། ཡང་སྙན་བརྒྱུད་བཤད་མན་ངག་རིན་ཆེན་བཤད་ལུང་སོགས་མང་བར་གསན། བྱམས་པ་ཀུན་དགའ་སངས་རྒྱས་ལ་ཕུར་པའི་དཀྱིལ་ཆོག་ལས་རིམ།
ཨ་མེས་ཞབས་ཀྱི་རྣམ་ཐར་དང་སྦྱར་བའི་གསུང་ངག་བརྒྱུད་འདེབས་ཀྱི་ལུང་སོགས་གསན། ཇ་ལུང་མཐུ་སྟོབས་དཔལ་འབྱོར་ལས། སྨིན་གླིང་འཆི་མེད་ཡང་སྙིང་ཀུན་བསྡུས་ཀྱི་དབང༌།
ཆོས་དབང་བཀའ་བརྒྱད་གསང་རྫོགས་ཀྱི་དབང་ཆེན། བྱང་གཏེར་བྱིན་རླབས་དབང་རྒྱས་པ། འཇའ་ཚོན་སྙིང་པོའི་ཚེ་དཔག་མེད་ལྕགས་ཀྱི་ཕོ་བྲང་གི་དབང༌། པདྨ་གླིང་པའི་ཕྱག་རྡོར་དྲེགས་འདུལ་གྱི་དབང་ལས་ཚོགས་པོད་ཀྱི་ལུང་སོགས་གསན།
གཞན་ཡང་གོང་མ་རྒྱལ་དབང་ཐམས་ཅད་མཁྱེན་པ་བློ་བཟང་བསྐལ་བཟང་རྒྱ་མཚོའི་ཡང་སྲིད་རྒྱལ་དབང་འཇམ་དཔལ་རྒྱ་མཚོ། དེ་མོ་ནོ་མི་ཧན་ངག་དབང་འཇམ་དཔལ་བདེ་ལེགས་རྒྱ་མཚོ།
འོན་རྒྱལ་སྲས་རིན་པོ་ཆེ། བསམ་སྡིང་རྡོ་རྗེ་ཕག་མོ་སོགས་ལས་ཀྱང་ཆོས་འབྲེལ་གསན་ཞིང༌། གཞན་ཡང་གདན་ས་འདི་ཉིད་ཀྱི་ཐུབ་བསྟན་ལྷ་ཆེན་གྱི་མཁན་རིན་པོ་ཆེ་དབང་ཕྱུག་ཕུན་ཚོགས་དང༌།
ཀུན་དགའ་ཟླ་འོད་ཟུང༌། རྟ་ནག་ཐུབ་བསྟན་མཁན་པོ་ཚུལ་ཁྲིམས་བཟང་པོ། ཞེ་དགོན་བུམ་འཛིན་རབ་བསྟན་བཟང་པོ། ཀུན་དགའ་ཆོས་འཕེལ། རིན་ཆེན་བཟང་པོ། གཞན་ཡང་ཤར་རི་མངའ་བདག་པ།
འབྲི་ཁུང་རིན་པོ་ཆེ། དངོས་གྲུབ་སྡིངས་པ། ཀུན་དགའ་

དོན་གསལ་སོགས་རིས་མེད་སྐྱེས་ཆེན་དམ་པ་བཅུ་ཕྲག་བཞིར་ཉེར་བའི་ཞབས་པད་བསྟེན་ཏེ། རྒྱུད་སྡེ་རྒྱ་མཚོའི་དབང་ལུང་མན་ངག་བྱིན་རླབས་བཤད་ཁྲིད་སོགས་གསན་པ་རྒྱ་མཚོའི་ཕ་མཐར་སོན། གངས་ལྗོངས་བླ་ཆེན་གཅིག་ལ་དུས་དེར་འདི་ལས་ལྷག་པ་ལྟ་ཅི་མཉམ་པ་ཙམ་ཡང་མེད་པ་ཡོངས་སུ་གྲུབ་པ་ཡིན་ལ།
གསན་པ་དེ་དག་ཀྱང༌། འཇམ་དབྱངས་བླ་མས། ཐོས་པ་དེ་དག་ཐམས་ཅད་ཀྱང༌། །མིང་རྐྱང་ཙམ་དུ་མ་བཞག་གོ །ཞེས་གསུངས་པ་ལྟར་ཉིན་ཞག་ཕྲུགས་རེ་ལ་ཡང༌།
སྒོམ་སྒྲུབ་ཉེར་བདུན་ཙམ་མཛད་པ་དང༌། དེ་དག་ཕལ་ཆེ་བ་ཞིག་ནི་སྒོམ་པས་ཐུགས་ཉམས་སུ་བསྟར་ཞིང༌། དེ་ལས་གཞན་རྣམས་ཀྱང་ཉུང་མཐར་ལན་རེ་གཉིས་འཆད་སྤེལ་མ་མཛད་པ་མེད་པར།
དེ་ལ་བརྟེན་ནས་སྤྱི་བྱེ་བྲག་གི་བསྟན་པ་འཛིན་ངེས་ཀྱི་སློབ་བུ་མཁས་གྲུབ་དུ་མ་བསྐྲུན་ཚུལ་འོག་ཏུ་འབྱུང་ཞིང༌། ཆོས་ཀྱི་རྣམ་གྲངས་དང་བརྒྱུད་རིམ་སོགས་ཞིབ་ཏུ་ཤེས་པར་འདོད་ན།
རྗེ་རྡོ་རྗེ་འཆང་ཆེན་པོ་དེ་ཉིད་ཀྱི་གསན་ཡིག་རིན་པོ་ཆེ་པོད་ཆེན་གཉིས་ཀྱི་སྟེང་ནས་ཤེས་པར་བྱ་བའི་དབང་དུ་ཞུས་ནས།གཉིས་པ་རྩོམ་པ་མཛད་པའི་ཚུལ་ནི། ཇི་སྐད་དུ། ཆོས་རྣམས་ཐམས་ཅད་བཀའ་དང་བསྟན་བཅོས་ཏེ།
།ལེགས་པར་གསུངས་དང་དེ་ཡི་དགོངས་འགྲེལ་བ། །དེ་ཡི་དབང་གིས་ཤཱཀྱའི་བསྟན་པ་འདི། །འཇིག་རྟེན་ཁམས་སུ་ཡུན་རིང་གནས་པ་འགྱུར། །ཞེས་གསུངས་པ་ལྟར་བརྗོད་དོན་དང་ལྡན་ཞིང་དཔྱད་གསུམ་རྣམ་པར་དག་པའི་བསྟན་བཅོས་ཚར་དུ་

དངར་བ་རྣམས་ཀྱི་ནང་ནས་རགས་པ་ཙམ་ཞིག་བརྗོད་ན། འདི་ལྟ་སྟེ། གསོལ་འདེབས་བརྒྱུད་འདེབས་ཞལ་སྐོང་སྐོར། གདུང་རབས་སོགས་རྣམ་ཐར་བསྒྲིགས་རྩོམ་སྐོར། སྒྲུབ་དཀྱིལ་བསྒྲིག་ཆོག་བསྙེན་ཐབས་སྦྱིན་སྲེག་སྐོར།
དཀར་ཆག་བཅའ་ཡིག་དེབ་དང་དཔྱད་ཁྲའི་སྐོར། བསྐང་མདོས་འཕྲིན་འཆོལ་གཏོར་བཟློག་རུ་མཚོན་སྐོར། དྲིས་ལན་སྣ་ཚོགས་པའི་སྐོར་སོགས་གསུང་རབ་གླེགས་བམ་རིན་པོ་ཆེ་བཅུ་ཕྲག་གཅིག་དང་ཉག་མ་རྩེ་མོའི་གྲངས་ལྡན་བཞུགས་པའི་ལྗགས་རྩོམ་གྱི་ཕྲེང་བ་ཚར་དུ་དངར་བ་རྗེ་རྡོ་རྗེ་འཆང་ཆེན་པོ་ཉིད་ཀྱིས་བསྟར་བར་མཛད་པ་འདི་དག་ནི།
ཇི་སྐད་དུ། དགེ་སྦྱོང་ཕལ་ཆེར་ཐོས་པ་ཉུང༌། །ཐོས་པ་དེ་དག་བརྩོན་པ་ཉུང༌།
།སྡོམ་བརྩོན་ཕལ་ཆེར་བཀུར་བ་ཉུང༌། །བཀུར་བ་དེ་དག་སྡོམ་བརྩོན་ཉུང༌། །སྦྱིན་བདག་ཆོས་ལ་དད་པ་ཉུང༌། །དད་པ་ཅན་གྱི་མཆོད་བྱ་དམན། །མཆོད་པ་དེ་དག་ལོག་འཚོའི་རྒྱུ། །ཞེས་གསུངས་པ་ལྟར་སྙིགས་མ་ལྔ་ཆེས་ཆེར་བདོ་བའི་དུས་འདིར་ཆོས་དོན་དུ་གཉེར་བ་སོགས་ཉུང་བ་དང༌།
དོན་གཉེར་ཡོད་པ་རྣམས་ཀྱིས་ཀྱང་དམ་པ་གོང་མའི་གསུང་ཟབ་བརླིང་དང་ལྡན་པ་རྣམས་མྱུར་དུ་མི་རྟོགས་པས།
དམ་པ་གོང་མའི་གསུང་ལ་གཞིར་མཛད་དེ་ནག་འགྲོས་འབའ་ཞིག་ཏུ་བཀོད་པ་མཛད་པ་འདི་ནི་ཐུགས་རྗེ་དང་དགོངས་པ་ཁྱད་པར་ཅན་དུ་འཁུམས་སོ། །རྗེས་འཇུག་རྣམས་སྤྲོ་དགའི་འཛུམ་སྒྲོས་བཞད་པའི་འོས་སུ་གྱུར་ལགས་སོ།
།གཉིས་པ་བསམ་སྒོམ་འཆད་རྩོད་ཀྱིས་མཚོན། ལུགས་གཉིས་ཀྱི་མཛད་

ཕྲིན་རྒྱ་ཆེ་བ་ཀུན་གསལ་གྱི་གྲུ་ལྟར་ཡངས་ཤིང་རྒྱ་ཆེ་བའི་ནང་ནས་ཆ་ཤས་ཙམ་སྨོས་པ་ནི། རྣམ་ཐར་བསྡུས་པ་ལས། འཆད་ལ་འཇམ་པའི་དབྱངས་ཀྱི་སྤོབས་པ་རྫོགས། །རྩོད་ན་ཕས་རྒོལ་འཇོམས་པའི་གནམ་ལྕགས་ཐོག།།རྩོམ་པ་མཁས་པའི་ཡིད་འཕྲོག་ཐུགས་རྗེའི་གཏེར།
།མཁས་པའི་བྱ་བ་གཞོལ་ལ། ཞེས་སོགས་གསུངས་པ་དང༌། ཡང་གང་ཚེ་གདུལ་བྱ་རྗེས་སུ་འཛིན་པའི་ཚེ། །གཟིགས་པ་ཙམ་གྱི་ཚིག་དོན་ཐུགས་ཚུད་དེ། །གསུང་ལམ་ཁོ་ནས་སྐལ་ལྡན་ཉིན་མཚན་ཀུན།
།བར་མེད་ཆོས་འཁོར་བསྐོར་ལ། ཞེས་གསུངས་པ་ལྟར། ལྕགས་སྤྲེལ་གསེར་ཁྲི་རིན་པོ་ཆེར་མངའ་གསོལ་གྲུབ་ནས་རིམ་གྱིས། རྗེ་རྡོ་རྗེ་འཆང་གི་བསྟི་གནས་གསར་པ་བྱང་མར་གོང་འཁོད་ཀྱི་ཞལ་ངོ་སོགས་བཀའ་ཆོས་རིན་པོ་ཆེ་ཞུ་མི་རྣམས་ཀྱི་སྟེང༌།
ཕྱག་གཉེར་མགྲོན་གཉེར་སོགས་འགའ་ཞིག་འཕར་བའི་ཉི་ཤུ་སྐོར་ལ་ས་ལོའི་ཡིག་སྟེང་ནས་འཇམ་དབྱངས་དམར་སེར་གྱི་རྗེས་གནང་སྩོལ་སྐབས།
ཡབ་རྗེ་རྡོ་རྗེ་འཆང་ཉིད་ཀྱིས་ཐོག་སྟེང་ནས་ཅི་འདྲ་བྱུང་འགྲོ་དགོངས་ཏེ་གཟིགས་པས། གྲུབ་འཕྲལ་རྗེ་རྡོ་རྗེ་འཆང་ཉིད་ལ་དེ་ལྟར་གནང་ཚུལ་རྣམས་སྒོ་གང་ས་ནས་ལེགས་པར་འདུག་ཅེས་དབུགས་དབྱུང་གཟེང་བསྟོད་ཀྱང་བསྩལ་ཏོ།
།དེ་ནས་རིམ་གྱིས་ལོ་ནང་དེར་འབྲུམ་ནད་དང་འབུར་ཡན་གཉིས་ཆར་བྱུང་སྟེ་བྱིངས་ཀྱིས་དབྱེ་དཀའ་བའི་དོགས་གནས་ཆེ་སྐབས། ཡབ་རྗེ་མཆོག་ཏུ་མཛོད་འཛིན་རྒྱལ་མཚན་རིན་ཆེན་ནས་གནས་ཚུལ་ཡང་ཡང་ཞུ་གནང་གིས་ཕྱིར་ཕེབས་སུ།
འབྲུམ་པ་མིན་ཚུལ་ཁོ་ན་བྱོན་པ་ནི། གཞན་ངོ་སྲུང་

ཆེད་དང་སྦིར་གཏམ་སྣ་ཚོགས་ཀྱིས་བསྟན་པར་གནོད་དོགས་རེ་ཞིག་འབྲུམ་པ་མིན་ཚུལ་ཁོ་ན་གསུང་མུར། ཡུམ་མཆོག་ནས་ཐུགས་སྒྲུབ་ཚེས་བཅུའི་ཆོ་ག་བརྒྱ་ཚར་གྲངས་གསོག་འགྲུབ་ཉེར་རྡོ་རྗེ་ཚེར་མས་བྲོ་ཚལ་སྐབས་བད་རླུང་ཡིན་ཚུལ་གླེང་རྐྱེན་གྱིས་སྤང་བླང་ཇི་བཞིན་པ་ཅི་ཡང་མ་གནང་ཞིང༌།
རྔ་རོལ་མེ་ཉེ་སོགས་སྤང་བྱ་བླང་བྱར་མཛད་ཀྱང་ཉམས་ཉེས་སུ་མ་གྱུར་པའི་གྲུབ་རྟགས་འདི་ནི་རྗེ་རྡོ་རྗེ་འཆང་ཉིད་ཀྱིའང་ཆུ་ཡོས་ལོའི་མཛད་པ་འོག་ཏུ་འཆད་རྒྱུ་དང་མཚུངས་པས་ཡུམ་སྲས་ཀྱི་གྲུབ་མཚན་ངོ་མཚར་ཅན་དུ་འཁུམས་སོ།
།དེ་ནས་སྐུ་མཆེད་རྣམས་གཟིམ་སྤྱིལ་གསར་པ་ལས་འཕོས་ཏེ་རྗེ་ཉིད་རྩེའི་སྐུ་ཡོན་ཁང་དང༌།
ཨ་ལྕེ་དྲུང་སྐུ་མཆེད་གཟིམ་ཤར་རྒྱལ་ཡུམ་དང་ཞལ་རྒྱས་སྐབས་མཆོག་དམན་མཐའ་དག་ཡབ་རྗེ་རྡོ་རྗེ་འཆང་སྐུ་གཅོང་ཆེ་བའི་སྟབས་ད་ལམ་ཅི་འདྲ་ཡོང་ངམ་སྙམ་ཅི་བྱ་གཏོལ་མེད་དུ་གྱུར་པའི་ངང་ནས།
རྗེ་ཉིད་ཀྱིས་མཚོན་ཞལ་ངོ་རྣམས་དང་ཕྱག་གཉེར་ཆོས་སྡེ་ལྷོ་བྱང་དྲུང་སེར་སྐྱ་ཆ་ཞབས་ཁམས་དྲུང་སོགས་ནས་རང་རང་གི་འབྱོར་ཚོགས་དང་ཆབས་ཅིག རྟེན་འབྲེལ་གྱི་གནད་དང་ལྡན་པའི་ཞབས་བརྟན་རྡོ་རྗེའི་རེ་ཁཱ་ཅན།
སྔོན་འཇམ་མགོན་ས་སྐྱ་པཎྜི་ཏ་ཆེན་པོས་གང་གི་ཡབ་དཔལ་ཆེན་འོད་པོ་དང༌། བུ་སྟོན་རིན་པོ་ཆེ་གྲུབ་དབང་ཟླ་སེང་ལ་ཕུལ་བ་སོགས་ཀྱི་རྒྱུན་བཟང་དང་ཟང་ཟིང་གི་དངོས་པོ་ཕངས་མེད་དུ་སྤུངས་ཏེ་སྤྱི་དང་བྱེ་བྲག་གི་རིམ་གྲོ་སྒྲུབ་པ་དང༌།
ལྷག་པར་མཛོད་འཛིན་ནས་ཞབས་པད་ཡུན་རིང་དུ་བརྟན་པའི་ཞལ་བཞེས་ཞུས་སྐབས། ངོས་ལ་

འབྲུམ་ནད་ཀྱིས་སྐྱོན་མི་ཡོང་སེམས་ལས་མི་དགོས་ཕེབས་པ་བཞིན་ཡབ་མེས་གོང་མའི་རྣམ་ཐར་ལྟར་གྱི་ལྷ་འབྲུམ་དཀར་པོ་བཞེས་ཏེ། ཞག་བཅུ་སྐོར་སངས་དེངས་ཀྱི་བཞི་ཐོག་དབང་ཁང་ཐེག་ཆེན་རིན་པོ་ཆེའི་བཞུགས་ཁྲིའི་སྟེང་ནས་རྗེ་རྡོ་རྗེ་འཆང་ཆེན་པོ་སྐུ་མཆེད་ལྔ་སོགས།
སྐལ་ལྡན་གྱི་སློབ་བུ་བཅོ་ལྔ་ཙམ་ལ། རྣལ་འབྱོར་དབང་ཕྱུག་བིརྺ་པའི་བཞེད་གཞུང་ཡོངས་རྫོགས་བསྟན་པ་རིན་པོ་ཆེའི་ཉམས་ལེན། གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཚོགས་བཤད་སྨིན་གྲོལ་ཆ་ལག་དང་བཅས་པ།
གོང་དུ་བསྟན་པ་བཞིན། ཆོས་ཀྱི་རྣམ་གྲངས་རྣམས་གདུང་རབས་རྣམ་ཐར་ཞལ་སྐོང་དུ་གསུངས་པ་བཞིན་གསན་སྐབས་ཡབ་རྗེ་རྩ་བའི་བླ་མ་ལ།
སྔར་དང་མི་འདྲ་བའི་ཐུགས་དད་བཅོས་མིན་འཁྲུངས་པ་སོགས་གཞུང་ནས་གསུངས་པ་བཞིན་བླ་མའི་བྱིན་རླབས་ཐུགས་རྒྱུད་ལ་ཞུགས་པ་ནི་དམ་པའི་རྣམ་ཐར་ཁོ་ནར་ངེས། འདི་ལོ་བསམ་བརླིང་ལྷ་མཆོད་ལ་ཕེབས་པ་ནས་བཟུང་སྐབས་འགའ་མ་གཏོགས་རྣམ་ཀུན་ཕེབས།
དེ་མཚམས་ནས་འདི་ཁུལ་ལ་ནད་དེ་ཇེ་ཆེར་མཆེད་པས་ཡབ་རྗེ་མཆོག་ནས་གསུང་ཆོས་འཕྲོ་བཤོལ་མཛད་དེ། ཐུབ་བསྟན་སྐྱོང་བའི་མེལ་ཚེ་ཆེན་པོ་རྣམས་ལ་འཕྲིན་འཆོལ་དང༌།
ཞལ་ངོ་རྣམས་ལ་འཇམ་ནག ཁྱུང་ཁྲ་ནག རྟ་མགྲིན་སྐྱེར་སྒང༌། རྣམ་འཇོམས། སྨེ་དུད་སོགས་ཀྱི་རྗེས་གནང་དང༌། བརྒྱ་བཞི། མ་མདོས། གླུད་རྫོང་རིགས་ལ་ཐུགས་འགྲུས་དང༌། ལྗགས་ཆུ་སྲུང་བ་རིམ་གྲོའི་ཞལ་བཀོད་རྣམས་བཀའ་དྲིན་ཆེ་སྐབས།
གཞུང་ཞབས་

རིན་པོ་ཆེ་ནས་མདའ་དཔོན་པད་ལྕང་ལྷ་རྫོང་སྐུ་ཚབ་སོགས་མངགས་པས་འོ་བརྒྱལ་རྨ་ཐོག་ཤུ་བརྩེགས་ཀྱི་རྗེས་སུ་སྙེགས་པ་ལྟ་བུ་དང༌། རིམ་གྱིས་དོན་དམ་རྡོ་རྗེ་ལྟ་བུའི་སྐུ་མཆོག་བརྙེས་སུ་ཟིན་པའི་རྗེ་རྡོ་རྗེ་འཛིན་པ་ཆེན་པོས་ཀྱང་ཀུན་རྫོབ་ལྟར་སྣང་དང་བསྟུན་པར་མཛད་དེ།
སྙུན་བབས་ལྕི་བར་བཞེས་རུང༌། སྤྱི་བྱེ་བྲག་གི་བསོད་ནམས་ཀྱི་མཆོད་སྡོང་ཆེན་པོར་འགྱུར་མེད་རྡོ་རྗེ་གསུམ་གྱི་རང་བཞིན་དུ་མཛད་པའི་སྐུ་དྲིན་ཡང་བསྐལ་པར་གཞལ་བའི་གོ་སྐབས་དང་བྲལ།
དེ་ལོའི་གྲོ་བཞིན་བཛྲ་ཀཱི་ལ་པའི་སྒྲུབ་མཆེད་དབུ་རྩེ་རྙིང་མར་ཚུལ་ཤིང་རྩ་འཆམས་ནང་དུ་མཛད་ནས་གྲུབ་མཚམས་ས་ཚོགས་སུ་མཛད་ཆོག་དང་ནད་ཐག་ཕལ་ཆེར་ཁྲུམས་ཟླའི་ནང་ཆོད་ནས་སྒོ་རུམ་སྟེང་འོག་སོགས་སུ་གཏང་རག་མཛད་དེ།
ཟླ་སྐེད་ཙམ་ལ་ཞལ་ངོ་ཞབས་ཕྱི་རགས་བསྡུས་བཅས་ཁའུ་ཞེས་པ་པི་ཅིང་གི་སྐད་དུ་བཟང་པོ་ཞེས་པ་དང༌།
སྤོ་ཁུའུ་ཞེས་པ་ངན་པ་ཟེར་བའི་བརྡ་སྟེ་གོང་བཟང་པོའི་ཡུལ་གྲུར་བདུད་རྩི་སྨན་ཆབ་ལ་ཕེབས་ཏེ། དབྱུག་ཟླ་ནས་ལམ་འབྲས་ཀྱི་འགྲོ་རྒྱུ་དབང་ནས་བཟུང་བསྩལ་བ་དང༌། རྗེས་འབྲེལ་རྩ་རྒྱུད་བརྟག་གཉིས་སོགས་གདན་ས་ཆེན་པོ་འདི་ཉིད་ན་ཆོས་སྤྱོད་བསྐང་སྐོར་བཅས་མང་དུ་གསན་པ་སོགས།
ཟླ་གསུམ་ཙམ་གྱི་རིང་ཆོས་ཆར་བདུད་རྩིའི་ཟིལ་དངར་འབེབས་པར་མཛད་པའི་རྒྱུ་ལམ་དབང་གི་བཀའ་སྒྲུབ་སོགས་ཀྱི་སྐབས་རྗེ་རྡོ་རྗེ་འཆང་ཉིད་ཀྱིས་ཀྱང་ཞལ་རྒྱས་མཛད་པ་ལགས།
དེ་སྐབས་ཀྱི་བར་སེང་རྣམས་ལ་ཡབ་རྗེ་མཆོག་དང། དབུ་བྱེད་ཡེ་ཤེས་རྒྱལ་མཚན།

བརྩོན་འགྲུས་ཡེ་ཤེས་སོགས་ལས་བདེ་ཀྱཻ་གསང་གསུམ་སོགས་གདན་ས་ཆེན་པོར་བཞུགས་པའི་ཕྱག་ལེན་དབྱངས་རོལ་སོགས་གསན་སྦྱོངས་མཐའ་ཆོད་པ་བཀའ་དྲིན་བསྐྱངས། སྨིན་ཟླ་ཙམ་ལ་ནད་འཁྲུན་ཡོངས་རྫོགས་ཆོད་ནས།
མགོ་ཟླའི་བདེ་མཆོག་སྒྲུབ་མཆོད་དང་དུས་མདོས་སོགས་རྗེ་རྡོ་རྗེ་འཆང་ཉིད་ཀྱི་ཐུགས་འགན་བཞེས་ཤིང༌། དུས་མདོས་ཀྱི་ཉེར་གསུམ་ཉིན་གང་གི་ཡབ་རྗེ་དམ་པ་ཉིད་འཚམས་སྐུ་རྣམས་ལ་སྙན་ཤལ་འབུལ་བར་ཕེབས་ནས།
གྲལ་གཤམ་དུ་ཚོགས་ཕྱག་མཛད་པའི་ཚེ། རྗེ་རྡོ་རྗེ་འཆང་ཉིད་བཞུགས་ཁྲིའི་སྟེང་མི་ཚུད་པ་ལྟ་བུའི་འཚེར་ཉམས་བྱུང་ཞེས་བཀའ་སྩལ་ཏོ།།དགུང་གྲངས་བཅུ་གསུམ་དུ་ཕེབས་པ་ལྕགས་བྱ་རྟ་ཟླའི་ནང་ཙམ་ནས།
གང་གི་ཡབ་རྗེ་རྡོ་རྗེ་འཆང་ཉིད་སྙིགས་མའི་སྣང་ཚུལ་ལ་ཐུགས་སྐྱོ་བའི་བཀའ་ཁོ་ན་བསྩལ་ཏོ། །རིང་མིན་ཆབ་བསགས་ཀྱི་སྙུང་ཚུལ་བཞེས། ཡུམ་སྲས་རྣམས་ནས་ཞབས་བརྟན་རྒྱ་ཆེར་འབད་སྒྲུབ་མཛད་ཀྱང༌།
ཕྱོགས་དགོན་རིས་མེད་དུ་གཤེགས་རྫོང་དགོངས་རྫོགས་རྒྱ་ཆེར་གནང་ཚུལ། མི་རིང་བར་ཐུགས་དགོངས་རྫོགས་ཐབས་རིན་པོ་ཆེ་སྣ་ཚོགས་ལས་གྲུབ་པའི་གདུང་རྟེན་ད་ལྟ་རིགས་འཛིན་ལྷ་ཁང་ན་བཞུགས་པ་འདི་དང༌།
ལོ་ཟླ་དུས་ཀྱི་མཆོད་སྤྲིན་རྒྱུན་འཛུགས་མཛད་པ་རྣམས། གདུང་རབས་རྣམ་ཐར་ཞལ་སྐོང་དུ་ཇི་ལྟར་གསུང་པ་བཞིན་དང༌། ཟླ་བ་དེའི་ཚེས་འགོར་མགོན་ཁང་ཁག་བཞིར་ཕྲིན་འཆོལ། སྔོན་འགྲོའི་ཡབ་རྗེའི་བསྟི་གནས་ཕུན་ཚོགས་འཆི་མེད་རྡོ་རྗེའི་གུར་ཁང་དུ།
རྗེ་རྡོ་རྗེ་འཆང་ཉིད་དཔལ་ཀྱཻ་རྡོ་རྗེའི་

གཞི་བསྙེན་ལ་བཞུགས་སྟན་འཇགས་པ་སྟེ། འདི་ནི་གཞི་བསྙེན་ཐོག་མའི་སྐབས་སོ། །སྨིན་ཟླའི་ནང་ཐར་རྩེ་རྡོ་རྗེ་འཆང་གིས་ཚོམས་དམར་དུ་སྤུ་ཞུ་མཛད་པའི་ནུབ་མོ་རྗེ་རྡོ་རྗེ་འཆང་ཉིད་ལ་བླ་མས་རྗེས་བཟུང་གི་མཚན་མ་འདི་ལྟར་འཁྲུངས་ཏེ།
གསེར་ཁང་སྟེང་གི་ནམ་མཁའ་ཉིན་ཟླའི་འོག་ཙམ་ནས། འཇའ་སྤྲིན་དམར་པོའི་དབུས་སུ་ཡབ་རྗེ་དེ་ཉིད་སྐུ་མདངས་དམར་ཞིང་སྔགས་ཆས་སྐུ་བེམ་དམར་པོ་དང་ས་ཞུ་བཞེས་ཤིང་གཡོན་སྐྱབས་སྦྱིན།
གཡས་གོས་དམར་ལ་ལམ་ཟབ་བིར་སྲུང་སོགས་ཀྱི་ཕྱག་དཔེ་ཡིན་དགོངས་པ་ཞིག་དྲིལ་ནས། སྐུ་འཁྲིས་ཀྱི་ཉེ་གནས་བརྒྱུད་རྗེ་རྡོ་རྗེ་འཆང་ཉིད་ལ་བསྩལ་ཉམས་ཅན་བཞུགས་པ་ལ། བཞུགས་གཡབ་གཡམ་སྐྱོར་ཤར་འཁྲིས་ནའང་ཡབ་རྗེ་དེ་ཉིད་བཞེངས་ནས་ནམ་མཁར་བཞུགས་པའི་ཡབ་རྗེ་རང་གི་སྐུ་ལ་བཤད་པ་མཛད་པ་ཞིག་འཁྲུངས་པ་ནི།
དུས་ཕྱིས་རྗེ་རྡོ་རྗེ་འཆང་ཉིད་རྗེ་བཙུན་ས་སྐྱ་པའི་གསེར་ཆོས་ཀྱི་མཚོན་སྙིགས་མའི་དུས་འདིར་ཡོངས་རྫོགས་བསྟན་པ་རིན་པོ་ཆེའི་མངའ་བདག་མཛད་པ་ལ་འགྲན་ཟླས་དབེན་པར་འབྱུང་ཞིང༌།
སྐྱབས་གནས་ཀུན་འདུས་ཡབ་རྗེ་རྡོ་རྗེ་འཆང་ཉིད་ཀྱིས་རྣམ་ཀུན་རྗེས་སུ་འཛིན་པའི་བརྡ་ཡང་དག་པར་གདོན་མི་ཟ་ཞིང༌།
དེ་དུས་སྤུར་སྒམ་ནས་གདུང་རུས་ཕྲན་བུ་ཞིག་རྗེ་ཉིད་ལ་བྱོན་པ་ནི། ཕྱིས་སུ་གདུང་འཛིན་གྱི་གོ་སར་བཞུགས་དགོས་ཀྱི་བརྡར་ངོས་འཛིན་མཛད་ཅིང༌། དེ་ནས་རྗེ་ཉིད་ཀྱི་གདན་ས་ཆེན་པོའི་སྦྱིན་བདག་འགའ་ཞིག་གྲུབ་ཐོབ་དང་གྲུབ་རྒྱལ་གྱི་ཚེ་དབང་ཚར་ཁ་ཤས་ཡང་དག་པར་སྩོལ་བའི་དུས་སུ་ཚེ་ཆང་ཕྱོགས་

ཀུན་ཏུ་ལུད་པར་གྱུར་ཏོ།།དགུང་གྲངས་བཅུ་བཞིར་ཕེབས་པ་ཆུ་ཁྱི་ལོར། ཐར་རྩེ་རྡོ་རྗེ་འཆང་ནམ་མཁའ་བསམ་འགྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོའི་དྲུང་དུ་དགེ་བསྙེན་གྱི་སྡོམ་པ་ཡང་དག་པ་བཞེས།
དེའི་དུས་སུ་མཚན་འབུལ་རྒྱུའི་ཐོ་རེངས་ཐར་རྩེ་བ་ཆེན་པོར་བུད་མེད་སྔོན་མོ་པི་ཝང་སྒྱུར་བཞིན་པ་ཞིག་གིས་ངག་གི་དབང་ཕྱུག་ཀུན་དགའ་བློ་གྲོས་བསྟན་པའི་རྒྱལ་མཚན་དཔལ་བཟང་པོ་ཞེས་ལུང་བསྟན་པ་བཞིན་དུ་མཚན་གྱི་མངའ་གསོལ་པས།
རྗེས་སུ་རྗེ་ཉིད་ཀྱི་གསུང་ལས། ཁོ་བོ་ལ་སྔགས་འཆང་གོས་དཀར་ཅན་དུ་དགོས་པའི་བརྡ་དེ་དུས་ནས་བྱུང་ཞེས་ཡང་ཡང་གསུངས། དེ་ནས་མི་རིང་བར་མཁན་པོ་དབང་ཕྱུག་ཕུན་ཚོགས།
ཀུན་དགའ་ཟླ་འོད། ནམ་མཁའ་སངས་རྒྱས་གྲགས་པ། ཀུན་དགའ་སངས་རྒྱས་སོགས་ལས་སླར་ཡང་ཐུབ་པ་འོད་ཟེར་འགྱེད་སྤྱན་འདྲེན་གྱིས་མདོ་ལས་ཁྱིམ་པ་རྣམས་ནི་མེ་འོབས་ན་གནས་པ་ལྟ་བུའོ།
།རབ་ཏུ་བྱུང་བ་རྣམས་ནི་བསིལ་ཁང་ན་གནས་པ་ལྟ་བུའོ། །ཞེས་དང༌། ཀླུ་སྒྲུབ་ཀྱིས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་དང༌། སུམ་བརྒྱ་པར།
ཉོན་མོངས་དགྲ་ཡུལ་རྒྱལ་བྱེད་ཚུལ་ཁྲིམས་ཏེ། །དགེ་ཚུལ་བརྟུལ་ཞུགས་ཆུ་ལོན་རྩིག་པ་དང༌། །འཆི་བའི་མཆེ་བ་འབྱིན་པར་བྱེད་པའི་ཐབས། །རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། །ཞེས་སོགས་གསུངས་པ་རྣམས་ཐུགས་མཚོར་བསྐྱིལ་ནས་རབ་ཏུ་བྱུང་བར་

མཛད་དོ། །སྔར་གྱི་མཚན་གྱི་སྟེང་དུ་སངས་རྒྱས་བསྣན་པས། དེ་ནས་བཟུང་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ཞེས་སྙན་གྲགས་དོན་ལྡན་ཁོར་ཡུག་རི་བོའི་ཁོངས་སུའང་རྒྱུ་བ་དེ་ཉིད་ཡོངས་སུ་གྲགས་པར་གྱུར་ཅིང༌།
དེ་ལོ་གདན་ས་ཆེན་པོའི་ཕུར་སྒྲུབ་ཀྱི་ཚོགས་དཔོན་འགན་བཞེས་མཛད་པ་ནས་བཟུང་སྐབས་འགའ་མ་གཏོགས་ལོ་ཁམས་ནང་དུ་འཁོད་མིན་ལ་མ་ལྟོས་པར་རྣམ་པ་ཀུན་ཏུའོ།
།དབྱུག་ཟླའི་ནང་རྗེ་བཙུན་ས་སྐྱ་པའི་ཡབ་ཆོས་བཅོན་ལྡན་འདས་སྙིང་པོ་ཀྱཻ་རྡོ་རྗེ་མན་ངག་ལུགས་ཀྱི་སྨིན་བྱེད་ཀྱི་དབང་ཆ་ལྔ་ཞལ་ངོ་རྣམས་དང༌། ལས་ཚན་ཁག ཆོས་གྲྭ་ཉི་ཟླ་ཟུང་གི་དགེ་འདུན་བཅས་ལ་བསྩལ་བ་དེ་ནི་སྨིན་བྱེད་ཀྱི་དབང་གི་དཀྱིལ་འཁོར་དུ་ཞལ་སློབ་རྗེས་སུ་བཟུང་བའི་སྒོ་དང་པོ་དང་མགོ་ཟླའི་དུས་མདོས་ཆེན་མོའི་ཚོགས་དཔོན་གྱི་ཐུགས་ཁུར་ཡང་བཞེས་ཤིང༌།
བྲག་རྩ་རྡོ་རྗེ་འཆང་བློ་གསལ་བསྟན་འཛིན་རྒྱ་མཚོའི་སྐུ་དྲུང་དུ་གོང་དུ་བསྟན་པའི་རྗེས་གནང༌།
ལུང་སོགས་མང་དུ་གསན། དེ་ནས་སྡེ་དགེ་དཔོན་བསོད་ནམས་མགོན་པོ་ཆིབས་བསྐྱོད་ཀྱིས་ཉེར་བདུན་ཉིན་གདན་སར་འབྱོར་ནས་དུས་མདོས་མ་གྲོལ་བར་གང་འཚམ་གྱི་བདག་རྐྱེན་ཡང་དག་པ་བཀའ་གསང་གིས་གདམས་སོ།།དགུང་གྲངས་བཅོ་ལྔར་ཕེབས་པ་ཆུ་ཕག་རྒྱལ་ཟླའི་འགོར་གོང་གི་མདོ་སྨད་ས་སྐྱོང་ཆེན་པོ་ནས་ཞལ་རྒྱས་ཀྱི་དགའ་སྟོན་དངོས་འབུལ་རྨུགས་འཛིན་དབང་པོའི་གན་མཛོད་ཞལ་དབྱེ་བ་ལྟ་བུ་སྔོན་འགྲོའི་ལེགས་སྐྱེས་གྱ་

ནོམ་པ་སྟོབ་པར་མཛད༌། སྐབས་འདིར་ཞུ་འོས་འདི་དག་ཀྱང་གླེང་སྟེ། རྗེ་རྡོ་རྗེ་འཆང་ཆེན་པོ་དེ་ཉིད་ནི། བླ་མ་གོང་མ་རྣམས་ཀྱི་རྣམ་ཐར་ལ་ཟང་ཟིང་གི་དངོས་འབུལ་འདི་དང་འདི་བརྗོད་ཉོག་ཅན་དུ་སོ་སོར་མང་དུ་སྨོས་པ་དང༌།
དོན་ཡོད་མེད་ལ་མ་ལྟོས་པར་སྐྱེ་བོ་ཕལ་པ་མང་པོའི་མིང་བཀོད་པ་དང༌། བརྗོད་དོན་བླ་མ་དེ་དེའི་ངོ་མཚར་མེད་པའི་རྗོད་བྱེད་མཛེས་མཚོན་ཅན་དང༌། ངོ་མཚར་ཆེ་ཆུང་ཇི་ལྟར་ཡང་ཡིན་ལུགས་དྲང་པོ་མི་བཀོད་པར་ཨ་ཕའི་གསོལ་ཞལ་གཙང་མའི་དཔེ་བཞིན།
སྒྲོ་བཏགས་མང་དུ་བསྙད་པ་རྣམས་ལ་ནི་རྣམ་པ་ཀུན་ཏུ་མི་དགྱེས་པ་མཛད་ཚུལ་རྣམ་ཐར་ཆེན་མོ་ལས་གསུངས་འདུག་པ་ནི་ཀུན་གྱི་ཙིཏྟར་བཅངས་དགོས།
དེ་ནས་ཁོང་དཔོན་གཡོག་སོགས་ལ་ཀྱཻ་རྡོ་རྗེ་མན་ངག་ལུགས་ཀྱི་དབང་ཆེན་འགའ་དང་གྲུབ་ཐོབ་དང་རས་ཆུང་བའི་ཚེ་དབང༌། སྐུ་དངོས་རྣམས་ལ་སྒོ་རུམ་ཡེ་ཤེས་མགོན་པོའི་སྐུ་དྲུང་དུ། གུར་ལྷ་བརྒྱད་ཀྱི་རྗེས་གནང་དང་སྦྲགས་བཀའ་བསྒོ་སོགས་ཐུགས་འདོད་ཀྱི་རེ་བ་ཡོངས་སུ་ཆོས་ཀྱི་སྒོ་གནས་ཁེངས་པར་མཛད།
དེ་ནས་དད་པའི་རྩ་བ་བརྟན་པོ་དང་ལྡན་ན་མཐོང་ཐོས་དྲན་རེག་ཀུན་དོན་ལྡན་དུ་འགྱུར་བའི་དྲི་གཙང་ཁང་རྣམས་སུ་མཆོད་འབུལ།
གནས་གཟིགས། བསྔོ་སྨོན་སོགས་ཡང་དག་པས་མཚམས་སྦྱོར་རྣམས་མཛད༌། གདན་ས་ནས་འཐོན་ཉེའི་ཕེབས་ཕྱག་སོགས་ལུགས་གཉིས་ཀྱི་བདག་རྐྱེན་ཡང་དག་པ་བསྩལ་ནས།
བླ་མ་གོང་མ་རྣམས་ཀྱི་ཕྱག་ལེན་ཕྲ་མོ་ཚུན་ཆད་མི་ཉམས་དར་རྒྱས་སུ་མཛད་པའི་དམ་བཅའ་ཐུགས་ཀྱི་དཔལ་

བེར་དམ་དུ་བཟུང་སྟེ། བདེ་ཀྱཻ་གསང་གསུམ། བདག་མེད་མ། མཁའ་སྤྱོད་མ་སོགས་གདན་ས་ཆེན་པོའི་ཚུགས་སྒྲུབ་མཆོད་རྣམས་ཀྱི་རྡོ་རྗེ་སློབ་དཔོན་ནར་མར་བཀའ་དྲིན་ཆེ་བའི་བར་འཚམས་རྣམས་སུ་དབང་བསྐུར།
རྗེས་གནང༌། ལུང་སོགས་ཆོས་འཆད་ཀྱིས་དུས་འདའ་བཞིན་གནས། ས་ཟླ་སྟོབས་ཀྱི་མགོན་པོ་རྣལ་འབྱོར་དབང་ཕྱུག་གི་དུས་ཆེན་དང་བསྟུན་རྒྱུན་གྱི་བཟའ་བའི་དམ་ཚིག་བདུད་རྩི་རིལ་བུ་སྒྲུབ་པའི་སྔོན་དུ་ཀྱཻ་རྡོ་རྗེའི་ལྗགས་བསྙེན་ཁ་གསོ་བདུན་ཕྲག་དང༌།
ཆིག་སྒྲུབ་ཐོག་མར་གནང་སྐབས་ཕྱེ་མ་དང་དེ་ནས་རིལ་བུ་འཕེལ་ཆེ་བ། མདོག་ལེགས་པ་རོ་བྲོ་བ་སོགས་མྱོང་གྲོལ་བདུད་རྩི་རིལ་བུ་ཞེས་མཚན་སྙན་དང་ལྡན་པ་བསྐྲུན་ཏེ་ཀུན་ངོ་མཚར་གྱི་དཔལ་ལ་འགོད་པ་མཛད།
དབྱུག་ཟླའི་ཚེས་དགེ་བར་མགོན་ཁང་ཁག་བཞི་སོགས་འཕྲིན་བཅོལ་སྔོན་འགྲོ་མི་རིང་བ་རྗེ་རྡོ་རྗེ་འཆང་ཉིད་སྐུ་འཁོར་བཅས་པ་དབུས་ལྗོངས་དག་པའི་ཞིང་ཁམས་སུ།
ཇོ་ཞལ་རྣམ་གཉིས་སོགས་ལ་མཆོད་ཅིང་བསྙེན་བཀུར་དང༌། བསྟན་འགྲོའི་ཕན་བདེ་དར་བའི་ཐུགས་སྨོན་མཚམས་སྦྱོར། གོང་ས་ཕྱག་ན་པདྨོའི་རྣམ་འཕྲུལ་རྒྱལ་བའི་དབང་པོ་མཆོག་སོགས་ལ་མཇལ་ཕྱག་ལེགས་སྐྱེས་བསྟར་བ་སོགས་ཀྱི་ཆེད་དུ་གདན་ས་ནས་དབྱུག་ཟླའི་ཡར་ཚེས་དགེ་བར་ཆིབས་ཀྱི་ཁ་ལོ་བསྒྱུར་ཏེ་བཀྲ་ཤིས་དར་རྒྱས་ཀྱི་མཎྜལ་དུ་གསོལ་ཚལ།
དགོན་རྒྱས་སུ་བཞུགས་ཞག་ནས་བཟུང༌།
བར་ལམ་འགྲོ་བ་རྣམས་སྨིན་གྲོལ་ལ་འགོད་བཞིན་པར་གཞིས་རྩེར་བླ་བྲང་མཆོག་ནས། ཐབ་བསུ་ཇ་ཞུས། གཞིས་རྫོང་ངོ་མ་བཅས་ནས་ཆིབས་

བསུ། བླ་བྲང་ནས་ཟུར་བསོས་རྒྱ་དཔངས་ཆེ་བ། པཎ་ཆེན་རིན་པོ་ཆེ་བློ་བཟང་དཔལ་ལྡན་ཡེ་ཤེས་ཀྱི་སྐུ་མདུན་དུ་མཇལ་དར་རྩེ་སྤྲོད། འབུལ་ནོར་ཕན་ཚུན་འདྲེན་པ་བཞིན་མཛད་ཐོག དྲི་གཙང་ཁང་རྣམས་སུ་མཆོད་འབུལ་རིས་མེད་བསྟན་པ་རྒྱས་པའི་ཐུགས་སྨོན་གྱིས་མཚམས་སྦྱོར།
དགེ་འདུན་སུམ་སྟོང་ཙམ་ལ་བསྙེན་བཀུར་སོགས་གྲུབ་ནས་ཆིབས་སྐྱེལ་དང༌། སེར་ཕྲེང་གི་གདན་འདྲེན་བཅས། སེར་ཅན་དགོན་དུ་འགྲོ་དོན་ལ་གཞོལ་བའི་ཚེ་ཟུར་ཁང་སྡེ་པས་ཡབ་ཆོས་དམར་པོ་སྐོར་གྱི་བེའུ་བུམ་པུསྟི་ཀ་གསུམ་ཕུལ་བ་ཕྱིས་སུའང༌།
རྗེ་ཉིད་ཀྱི་གསུང་ལས། ངོ་འགྲུལ་ཐོག་མའི་སྐབས་འབྱོར་བའི་བེའུ་བུམ་འདི་དག་ས་སྐྱ་པའི་བསྟན་སྲིད་ལ་རྟེན་འབྲེལ་གྱི་ལ་ཉེ་ཤིན་ཏུ་བཟང་བ་བྱུང་ཚུལ་བཀའ་ཕེབས།
དེ་ནས་རིམ་བཞིན་རོང་བརྒྱུད་ཆིབས་བསྒྱུར་གྱིས་ས་དགོན་སོ་སོར་ནས་སེར་ཕྲེང་སོགས་ཀྱིས་ཆིབས་བསུ་སྐྱེལ། དཀར་ཕྱོགས་ལེགས་འབུལ།
གནས་རྟེན་རྣམས་ལ་མཆོད་འབུལ། འདུས་ཚོགས་ལ་བསྙེན་བཀུར། སྐྱ་སེར་བགྲང་ཡས་རྣམས་ལ་ཁྲོམ་དབང་སོགས་འགྲོ་དོན་འབྱམས་ཀླས་ལ་ཐུགས་གཞོལ་བཞིན་པར་ཕེབས་ཏེ་ལྷ་ལྡན་དང་ཉེ་བར་སྐྱིད་ཚལ་ཀླུ་ལྡིངས་སུ།
གོང་ས་མཆོག་ནས་བསྩལ་བའི་ཆིབས་བསུ་རྩེ་མགྲོན་སོགས་བཅུ་གཉིས་ཙམ་དང༌། ཤོད་ནས་ཀྱང་དེ་བཞིན་གྱིས་སྔོན་བསུ་མཇལ་གུར་དུ་ཕེབས་ཐོག་མི་རྗེ་མཆོག་གིས་འཚམས་ཞུ་མགུལ་དར་སོགས་བསྟར་བཞེས་དང༌།
འཆི་མེད་དགའ་ཚལ་བཞུགས་སྒར་དུ་ཕེབས་འཕྲལ་ཡང་དགའ་ལྡན་ཁང་གསར་ནས་མགྲོན་

གཉེར་ཆེད་མངགས་ཀྱིས་རྩེ་ཤོད་དུ་མཚམས་ཞུའི་ལྷ་དར་སོགས་དང༌། བཀུར་གསོས་བདག་རྐྱེན་བླ་ན་མེད་པ་སྤྱི་སྒོས་ནས་མཆོད་ཡོན་བསྟན་ལ་དགོངས་པའི་གཟིགས་སྐྱོང་བཀའ་དྲིན་ཆེ་ཞིང༌། སྨིན་ཟླའི་ཚེས་གསུམ་ཉིན་གཟིམ་ཆུང་ཉི་འོད་འཁྱིལ་བར་རྒྱལ་དབང་ཐམས་ཅད་མཁྱེན་གཟིགས་མཆོག་གི་མཇལ་ཕྱག་ལ་རྗེ་རྡོ་རྗེ་འཆང་ཉིད་ཀྱིས་ཕྱག་འབུལ་དང་བསྟུན་རྒྱལ་བའི་དབང་པོ་མཆོག་ཀྱང་གསེར་ཁྲིར་སྐུ་བཞེངས་ཀྱིས་ཕྱག་ལན།
མཇལ་དར་ཕན་ཚུན་འབུལ་གནང༌། དབུ་ཐུག་སོགས་ཀྱི་དབུགས་དབྱུང་གཟེངས་བསྟོད་དང༌། གསོལ་ཇའི་སྐབས་ཕན་ཚུན་མཉེས་གཤིན་པའི་བཀའ་གསང་རྨད་དུ་བྱུང་བས་དུས་འདས་རྗེས། མགྲོན་ཁང་དུ་དཀར་སྤྲོའི་ཐོག་རྩེ་དྲུང་ཐུགས་དད་ཅན་རྣམས་ཀྱི་རེ་སྐོང་དང༌།
ཚེས་དགུར་ལེགས་སྐྱེས་རྟེན་འབྱུང་བསྟར་བ་མཛད་པའི་སྔོན་དུ་འགྲོ་བ་མཎྜལ་གྱི་ཚོམ་བུ། མི་ཤིགས་རྡོ་རྗེའི་རེ་ཁཱ་ཅན་གྱི་བཞུགས་སྟན།
སྐུ་གསུང་ཐུགས་ཀྱི་རྟེན་རྣམས་དང་བཅས་གང་གི་སྤྱན་སྔར་འཁོད་དེ་མཎྜལ་འབུལ་བ། འགྲོ་ལ་བདེ་སྐྱིད་མ་སོགས་ཀྱི་གསོལ་འདེབས། ཞལ་བཞེས་ཞུ་བ་རྣམས་བཀའ་དྲིན་ཆེ་འཕྲལ། འབུལ་ཚན་བཅུ་ཕྲག་ལྔ་དང་ཉག་མ་ལྔས་ལྷག་པས་གཙོས་ཉེར་གཅིག
དེ་ཕྱིན་གཙོས་མེད་རྣམས་མཆོད་ཡོན་ཞལ་རྒྱས་ཀྱི་ལེགས་ལམ་བསླུ་མེད་རྟེན་འབྲེལ་གྱི་བདོག་པ་བརྡ་མཚོན་ཙམ་དུ་ཕུལ་བར། རྣམ་ཀུན་དོན་ཡོད་ཀྱི་རྗེས་འཛིན་མཁྱེན་པའི་མཐའ་འདོམས་དང་བཅས་མཛད་སྦྱོར་གྱི་ཐོག
ལྷ་ལྡན་གྱི་ཡུལ་གྲུ་མཐའ་དག་འཇའ་དང་སྨུག་པས་གང་ཞིང༌། དགུང་གཡའ་

དག་པ། ཉི་མའི་འོད་ཟེར་མངོན་པར་འབར་བ། བར་སྣང་ཐམས་ཅད་དུ་མེ་ཏོག་གི་ཆར་པ་བུ་ཡུག་ཏུ་འཚུབ་པ་འདུག ཅེས་ལྷ་ལྡན་སྐྱེ་དགུ་ཕལ་ཆེར་ནས་གླེང་མོར་བསྒྲགས་པར་གྱུར་ཏོ། །གནས་དེའི་ཇོ་ཤཱཀ་རྣམ་གཉིས་ཀྱི་དབུས་འཕྲུལ་སྣང་གནྡྷོ་ལ་ཆེན་པོའི་རྟེན་ཇི་སྙེད་པའི་སྤྱན་སྔར།
སྟོང་མཆོད་རྒྱས་འབྲིང་བསྡུས་གསུམ་དེབ་གནང་བཞིན་གྱི་འབྲིང་པོའི་མཆོད་འབུལ་སྙན་ཤལ། རྒྱལ་བསྟན་དེ་འཛིན་རིས་སུ་མ་ཕྱེད་པ་དར་རྒྱས་ཡུན་བརྟན་ཐུགས་སྨོན་གྱི་མཚམས་སྦྱོར་སོགས་དང༌།
བཅུ་གཉིས་ལ་མིའི་དབང་པོར་ལེགས་འབུལ་གྱི་སྔ་རོལ་དུ་མི་དབང་ཡབ་སྲས། དཱ་ལས་ཡབ་སྲས་སོགས་དྲག་བསྡུས་རྣམས་ལ་བླ་མ་ཞི་ཁྲོའི་ཚེ་དབང་སོགས་ཐུགས་འདོད་བཞིན་བསྩལ་རྗེས།
ལེགས་སྐྱེས་རྣམས་བྲིམ་ཞིང༌། དེ་སྐབས་གདན་ས་ཆེན་པོ་རྩེ་གདོང་རྟེན་བརྟེན་པར་བཅས། རྗེ་རྡོ་རྗེ་འཆངཉིད་ཀྱི་ཕྱག་ཏུ་ནོར་བདག་པོའི་ཚུལ་གྱིས་སོན་པར་གྱུར་ཏོ།
།དེ་ནས་ར་མོ་ཆེར་མཆོད་འབུལ་སོགས་གོང་བཞིན་དང༌། བཅུ་གསུམ་ལ་རི་བོ་གྲུ་འཛིན་དུ་ཆིབས་བསྐྱོད་དེ། ཇོ་བོ་ལོ་ཀེ་ཤཱ་ར། གསེར་གདུང་ཆེན་པོ་རྣམ་གཉིས་ཀྱི་དབུས་རྟེན་ཇི་སྙེད་པར་མཆོད་འབུལ་དང༌།
བཅུ་དྲུག་ལ་རྣམ་གསེར་བརྒྱུད་གསང་ནེའུ་ཐོག་ཚོང་ཁང་གསར་བཞེངས་ལ་ཕྱག་ནས། སྒྲོལ་མ་རྩོད་རྒྱལ། རྣམ་སྣང་གངས་ཆེན། གདུང་རྟེན་ང་ལོང་མ་སོགས་ལ་མཆོད་འབུལ་རྒྱ་ཆེ། འདུས་སྡེར་བསྙེན་བཀུར།
རྣམ་གསེར་དུ་ཁྲོམ་དབང༌། འཇམ་དབྱངས་དམར་སེར་དང་འབྱུང་འདུལ་རྗེས་གནང་སོགས་སྩལསྩོལ་ཞིང༌།

དེ་སྐབས་ཀྱང་གོང་ལྷ་སའི་ལྟས་དང་མཚུངས་པ་བྱུང༌། ཞེས་བླ་གྲྭ་ཀུན་ངོམ་བཞིན་དུ་གླེང་མོ་འཁྲོལ་བར་བྱུང༌། དེ་ནས་ལྷ་ལྡན་དང་དྲུང་འགའ་ཞིག་ལ་སྒྲོལ་དཀར་སྤྱན་བདུན་མའི་རྗེས་གནང་ཚེ་དབང་སོགས་དང༌།
སྤྱི་སྒེར་གྱི་རེ་བ་མཐའ་དག་ཉེ་བར་སྐོང་བར་མཛད། དེ་སྐབས་གོང་མའི་ཏཱ་ཤིང་བཅས་ཇུན་གར་པའི་དགེ་རྩ་བ་འབྱོར་བས་ཏཱ་ཤིང་ཏཱ་ལས་རྩང་ཇུན་སོགས་ལའང་ལེགས་སྐྱེས་བསྟར་བར་མཛོད་པ་བཀས་མངགས་ཤིང༌།
རིམ་གྱིས་གོང་ས་མཆོག་ས་སྐྱོང་ཡབ་སྲས་སོགས་ནས་ཕེབས་ཕྱག་བདག་རྐྱེན་བླ་མེད་དུ་བསྩལ་ཏེ། ཉེར་བདུན་ལ་རྩེ་ཤོད་ཕེབས་སྐྱེལ་བ་རྣམས་དང་བཅས་ལྷ་ལྡན་ནས་ཆིབས་བསྒྱུར་གྱིས་ཡེར་པ་དང་ཡེར་ལ་བརྒྱུད་ན་ལེནྡྲ་ཞེས་རྒྱུན་གྱི་དབང་པོར་འབོད་པའི་གནས་སུ་ཕེབས་ཏེ།
རྟེན་ཇི་སྙེད་པར་མཆོད་འབུལ་སོགས་དང༌། སྐྱ་སེར་འདུས་ཚོགས་ལ་ཁྲོམ་དབང༌། བཅོ་བརྒྱད་དུ་ཚེ་རྟ་སྦགས་སྒྲུབ་དང་འཇམ་དབྱངས་དམར་སེར་རྗེས་གནང༌།
དཔལ་ལྡན་རྩེའི་བདག་ཆེན་རྡོ་རྗེ་འཆང་གི་ཐུགས་དམ་མ་ཞལ་བཞི་རྡོ་སྐུའི་དྲུང་བན་ཚང་པའི་འཁོར་ཚོགས་དང་བཅས་ནས་གསུང་བསྐང་འཕྲིན་འཆོལ། དེ་སྐབས་སོ་སོས་ལེགས་འབུལ་ཞབས་བརྟན་གྱ་ནོམ་པ་དགྱེས་བཞེས་ཀྱིས་བོད་ལོ་གསར་པའི་དགའ་སྟོན་ཀྱང་གནས་དེར་མཛད་དེ།
རྒྱ་ཞོལ། ལ་མོ་ཚོགས་པ། འབུམ་སྟོད་དུ་གསུང་བསྐང་དང༌། བདེ་ཆེན་ཆོས་སྡེ། ཤིང་ཚང༌། དགོན་ཁའམ་རྒོད་འཁལ་ལ་བརྒྱུད་བསམ་ཡས་སུ་ཤར་སྒོ་ཟུར་ཁང་དུ་བཞུགས་ཏེ།
བསམ་ཡས་འཆིམས་ཕུ་དང་བཅས་པའི་གནས་རྟེན་

རྣམས་ལ་མཆོད་འབུལ་སྙན་ཤལ་ཐུགས་སྨོན་རབ་ཏུ་གནས་པའི་མེ་ཏོག་འཐོར་གནང་བཅས་དང། ཆོས་སྐྱོང་ཆེན་པོར་དབུ་འཆིང་ཁྲབ་གདན་མདུང་རལ་གྲི་ཞགས་པ་རྣམས་དགྱེས་རྫས་སུ་བསྩལ་བས། རྣམ་བཞིའི་འཕྲིན་ལས་སྒྲུབ་པའི་ཞལ་བཞེས་ཀྱང་ཕུལ།
དེ་དུས་གོང་ས་རྡོ་རྗེ་འཆང་ལྔ་པ་ཆེན་པོ་རིན་ཆེན་མི་ཐོད་བརྒྱ་དང་བརྒྱད་ལས་གྲུབ་པ། རིན་ཆེན་སྣ་བདུན་འབུར་དོད་ཁྱད་མཚར་ཅན་གོང་མ་དེ་ཉིད་ཀྱི་སྐུ་ཚེ་རིལ་པོར་ཕྱག་བཅངས་གནང་ཞིང༌།
བར་སྐབས་ལུམ་པ་བར་དད་རྟེན་དུ་འབྱོར་བས་དེས་རྨོར་ཆེན་རྡོ་རྗེ་འཆང་ལ་ཕུལ་པ་རིམ་གྱིས་བསམ་ཡས་སྐུ་རྟེན་པར་བྱུང་བ་དེ། རྗེ་རྡོ་རྗེ་འཆང་ཆེན་པོའི་ཕྱག་ཏུ་ཡར་ལམ་ཐར་རྩེ་རྡོ་རྗེ་འཆང་ལ་ཕུལ་བ་ད་ལྟ་ཐར་རྩེའི་ནང་རྟེན་གྲས་སུ་བཞུགས་པར་ཐོས་ལགས།
གང་ལྟར་རབ་གྲྭ་འདུས་སྤྱི་སྒེར་སོ་སོ། སྐུ་བརྟེན་པ། རྫོང་དཔོན་སོགས་ཀྱིས་དངོས་འབྱོར་ཟད་མི་ཤེས་པ་དང་ཆབས་ཅིག་ཞབས་པད་ཡུན་བརྟན་གྱི་ཐ་ཚིག་ཞུ་བ་དང༌།
ཚེས་བཅུའི་གར་འཆམ་གཟིགས་འབུལ། སྐྱ་སེར་བགྲང་ཡས་ལ་ཁྲོམ་དབང༌། ཨ་ར་པ་ཙ་ནའི་རྗེས་གནང༌། གཞན་ཡང་ཕུར་ཆུང་གཏོར་བསྔོ་སོགས་ཀྱི་ལྗགས་ལུང་བསྩལ་བ་སོགས་བསྟན་འགྲོའི་མཛད་སྒོ་རྣམས་གྲུབ་ནས།
རིམ་གྱི་ཕེབས་པའི་ཚེ་རྩེ་ཐང་འབྲས་གླིང་དང་ཉེ་སྐོར་གྱི་རྡོ་ཞིག་ལ་བློ་གྲོས་ཆོས་ཀྱི་རྒྱལ་མཚན་ཞེས་པའི་ཡི་གེ་རང་བྱོན་དུ་བྱུང་བ་བཞིན། དེ་ལ་ཀུན་གྱི་རྗེ་རྡོ་རྗེ་འཆང་ཉིད་ལ་མཚན་དེ་བཞིན་དུ་གསོལ་བ་དང༌།
རབ་འབྱམས་པ་མདོ་སྔགས་ཆོས་འཕེལ་གྱིས་

བརྩམས་པའི་རྗེ་ཉིད་ཀྱི་བརྟན་བཞུགས་ནང་ནའང་དེ་བཞིན་འཁོད་ལགས། མགོ་ཟླའི་ཉི་ཤུར་ཁྲ་འབྲུག་དང༌། ཉེར་གཅིག་སྔ་དྲོར་གནས་གསར་རྡོ་རྗེ་འཆང་ཆེན་པོ་ཆིབས་བསུར་བྱོན་དུས་ནས་བཟུང་རྗེ་ཉིད་ཀྱི་རིགས་བདག་དེ་ཉིད་རྙེད་པར་གནང་བ་ཡིན་ཏེ།
དེ་ཡང༌། འཇམ་མགོན་མཁྱེན་བརྩེ་དབང་ཕྱུག་རང་ལུགས་སྙན་བརྒྱུད་བསྟན་པ་རིན་པོ་ཆེའི་མངའ་བདག་ཡིན་པ་དང༌། རྡོ་རྗེ་འཆང་དབང་ཕྱུག་རབ་བརྟན་འཇམ་མགོན་ཨ་མེས་ཞབས་ཀྱིས་དབུ་བླར་མཛད་པ་དང༌།
གནས་གསར་སྟོང་དཔོན་ས་སྐྱའི་སྐུ་ཉེ་ཡིན་པ་སོགས་སྒོ་དུ་མ་ནས་འབྲེལ་ལམ་ཆེ་བ་བཅས་དེ་དུས་རྗེ་རྡོ་རྗེ་འཆང་ཉིད་ཀྱི་ཐུགས་དགོངས་ལ། ཡབ་རྗེ་དེ་ཉིད་ཀྱི་གསུང་སྒྲོས་ཀྱི་ཟུར་ལ་ཡར་ཀླུངས་དཔོན་རིན་པོ་ཆེ་ཞེས་དགྱེས་ཉམས་མཛད་པ་དང༌།
གཞན་ཡང་ཕྱོགས་ལྷུང་གི་གཏམ་ཡང་དུ་མ་གསན་པ་བཅས། དཔོན་རིན་པོ་ཆེ་དེ་བཟང་ངན་ཇི་འདྲ་ཡིན་ནམ་དགོངས་པ་ལས་མཐའ་གཅིག་ཏུ་ངེས་པའི་བཟང་ངན་མ་འཁྲུངས་ཤིང༌།
དེ་གོང་གདན་ས་ནས་ཆིབས་མ་བསྒྱུར་གོང་དུ་ཐར་རྩེ་རྡོ་རྗེ་འཆང་ནམ་མཁའི་མཚན་ཅན་གྱིས། ཡུམ་མཆོག་དང་མཛོད་འཛིན་པ་བཅས་ལ། ཡར་ཀླུངས་ཞབས་དྲུང་སྐུ་རུས་སྐུ་ཡོན་སོགས་གང་ས་ནས་དབུ་བླར་བཞེས་ཐུབ་པ་བྱུང་ན་ལེགས་ཚུལ་དང༌།
རྗེས་སུ་ཕྱག་བྲིས་ཀྱི་བརྡ་སྦྱར་བ་ལ་བརྟེན་མཛོད་འཛིན་ནས་དེ་རྩིས་ཀྱི་སྙན་སྒྲོན་ཞུ་རྩི་བཅས། གང་ལྟར་ཁྲ་འབྲུག་ཏུ་ཞལ་འཛོམས་ཐོག་བླ་མ་སྐུ་ལྟ་བས་ཆོག་མི་ཤེས་ཤིང་གསུང་འཇམ་ཞིང་སྙན་པ་གཟིགས་པ་ཙམ་གྱིས་ཐུགས་དད་དབང་མེད་དུ་

འཁྲུངས་པ་ཞིག རྗེ་རྡོ་རྗེ་འཆང་ཉིད་ཞལ་གཟིགས་ཕྱོགས་ཀྱི་རྟེན་འབྲེལ་གྱི་སརྒའང་མ་ལོག་པར་བྱང་གཟིགས་ལ་ཞབས་དྲུང་ཉིད་ལྷོ་གཟིགས་སུ་ཐོག་མར་ཞལ་རྒྱས། རིམ་གྱིས་གཏམ་སྙན་བཞུགས་ཁྲིར་ཆོས་སྡེའི་ཐབ་བསུའི་ཐོག་ཆོས་རྗེ་ཁུ་དབོན་གྱི་ལོ་རྒྱུས་སོགས་ཞིབ་རྒྱས་སུ་ཕུལ།
བོད་ཀྱི་མཁར་ཆགས་པའི་ཐོག་མར་གྲགས་པ་ཡུམ་བུ་བླ་མཁར་གཙུག་ལག་ཁང་དུ་མཆོད་འབུལ་སོགས་ཀྱི་སྐབས། རྒྱལ་རབས་ཆོས་འབྱུང་ལོ་རྒྱུས་ཀྱི་བཤད་པ་ཆུ་འབབ་པ་ལྟར་གནང་བས་ཐུགས་ཡིད་འཕྲོག་སྟེ།
ཡབ་རྗེ་རྡོ་རྗེ་འཆང༌། ཐར་རྩེ་རྡོ་རྗེ་འཆང༌། བྲག་རྩ་བ་ཆེན་པོ་རྣམས་ངེས་ཤེས་གཏིང་ནས་རྙེད་པའི་བླ་མ་དམ་པ་རང་ཡིན་ཡང༌།
ད་ལྟའི་སྐུ་གསུང་ཐུགས་ཀྱི་མཛད་སྤྱོད་འདི་ལ་དཔགས་ན་བླ་མ་འདི་དེ་བས་ལྷག་པ་ཞིག་མེད་ཀྱང་མི་ཞན་ངེས་པར་འདུག་དགོངས་པའི་ཐུགས་མོས་དང༌། བླ་བྲང་གི་སྒོ་སྤེ་མཁན་ཆེན་གཞོན་ནུ་བློ་གྲོས་ཀྱི་གཟིམ་ཆུང་དུ་གདན་འཇགས།
སང་ཉིན་སྒྲོལ་དཀར་གྱི་གསུང་ཆོག་རྒྱས་པ་སྔོན་འགྲོའི་ཞབས་བརྟན་གྱི་ཚེ། སྐུ་གསུང་ཐུགས་རྟེན། མནྜལ། ཞལ་དཀར་སྟེགས་བཅས། གདིང་བ་གོས་ཀྱི་བླ་བྲེ་སོགས་རྟེན་འབྲེལ་གྱི་རྫས་གྱ་ནོམ་པ་དང༌།
སྤྱི་གསོ་ནས་ཀྱང་དངོས་འབུལ་བླ་མེད་བཅས་མཛད་སྦྱོར་གྱི་མཐར། སྐུ་གསུང་ཐུགས་འགྱུར་མེད་རྡོ་རྗེ་གསུམ་གྱི་རང་བཞིན་དུ་བཞུགས་ཏེ། ཆོས་ཀྱི་འཁོར་ལོ་རྒྱ་ཆེར་བསྐོར་བ་སོགས་མདོ་རྒྱུད་དགོངས་འགྲེལ་དང་བཅས་པ་ནས་དྲངས་པའི་ལུང་རིགས་ཀྱི་ལེགས་བཤད་བསྩལ་བ།
ཐུགས་ཀྱི་དཔའ་བེར་སིམ་པ་སོགས་ཀྱི་རྐྱེན་གྱིས། ད་ཆ་

བླ་མ་འདིའི་ཞབས་པད་བསྙེན་ནས་གསུང་གི་བདུད་རྩི་ངོམ་མེད་དུ་གསོལ་བ་ཞིག་བྱུང་ན་ཅི་མ་རུང་དགོངས་པའི་དད་མོས་ལྷག་པར་ཡང་འཁྲུངས་པ་ནི། རྒྱལ་སྲས་ཤཱནྟ་དེ་བས། ད་ནི་བདག་གིས་ཅི་ནས་ཀྱང༌། །རིགས་དང་མཐུན་པའི་ལས་བརྩམས་ཏེ།
།སྐྱོན་མེད་བཙུན་པའི་རིགས་འདི་ལ། །རྙོག་པར་མི་འགྱུར་དེ་ལྟར་བྱ། །ཞེས་བྱང་ཆུབ་སེམས་དཔའི་སྤྱོད་པ་བླ་ན་མེད་པའོ། །དེ་ཚེ་མཛོད་འཛིན་གྱིས། ཡབ་རྗེ་མཆོག་སོགས་བླ་མ་དམ་པ་འགའ་ཞིག་ལ་རྗེ་ཉིད་ནས་ཟབ་ཆོས་གསན་ཚུལ།
ད་ལྟ་གསན་མུས་བཅས་དེས་རྣམ་འདྲེན་དམ་པ་ཉིད་ཀྱང་དབུ་བླར་ཕེབས་དགོས་ཚུལ་ཞིབ་རྒྱས་ཞུས་པར། ད་ལམ་ཆོས་འབྲེལ་ཞིག་ཕུལ་ཏེ་འགྱངས་མིན་ཕེབས་པའི་ཞལ་བཞེས་བསྩལ།
སང་ཉིན་བཀའ་ཆོས་བསྩལ་རྒྱུའི་དོ་ནུབ་རྗེ་ཉིད་ཐུགས་སྤྲོ་དགའ་བདེ་སྟོང་གི་ངང་དུ་འདས་ཤིང༌། དེ་ནུབ་ཞབས་དྲུང་གི་མནལ་ལམ་དུ་ཡབ་རྗེ་བསོད་ནམས་རིན་ཆེན་དེ་ཉིད་ཀྱི་ཞབས་དྲུང་ཉིད་ལ་སྦྱངས་ཁྲུས་རྒྱས་པ་ཞིག་བསྩལ་བ་འཁྲུངས་པའི་སང་ཉིན་སྒྲོལ་དཀར་ཡིད་བཞིན་འཁོར་ལོའི་རྗེས་གནང་ཐུན་མོང་མ་ཡིན་པ་གསུང་བཤད་ཤིན་ཏུ་རྒྱས་པ་དང་བཅས་གནང་བས།
གང་གི་ཐུགས་རྗེ་དང་རྗེ་ཉིད་ཀྱིས་བྱིན་རླབས་འཕྲལ་དུ་བཞུགས་ཏེ་སྟོན་དང་བསྟན་པ་གཞན་ནས་མི་འཚོལ་བའི་དད་མོས་དང༌།
ཡོངས་རྫོགས་སྙན་བརྒྱུད་བསྟན་པ་རིན་པོ་ཆེའི་མངའ་བདག་ཏུ་འགྱུར་བའི་རྟེན་འབྲེལ་གྱི་སརྒ་འབད་མེད་ལྷུན་གྲུབ་ཏུ་འགྲིག་པར་གྱུར་ཏོ།
།གནས་དེར་ཁྲོམ་དབང་དང་འདུས་ཚོགས་སུ་འཇམ་དབྱངས་དམར་སེར་གྱི་རྗེས་གནང༌།

གནས་གཟིགས་སྐབས་གནས་བཤད་ཀྱང་ཞབས་དྲུང་མཆོག་ནས་བསྩལ། འདུ་ཁང་སྟེང་གི་ཚར་ཆེན་རྣམ་ཐར་གྱང་རིས་མའི་འདར་གདོང་འཁྲུགས་པའི་ཞིང་བཀོད་ཀྱི་ཐད་དུ། འདི་ཅི་འདྲ་ལགས་གསུངས་པས་འདི་འདར་གདོང་འཁྲུགས་ནས་ཕན་ཚུན་འཐབ་མོ་བྱེད་ཅིང༌།
ཚར་ཆེན་རིན་པོ་ཆེས་མཆོད་གཡོག་ལ་ཐོག་ཁ་ནས་མི་རྐང་བུས་གསུངས་པ་དང་སེར་བ་བབས་ཤིང༌། མ་ཆེན་རྡོ་བཀྲས་ཚར་ཆེན་ལ་མཐུ་མཛད་དགོས་ཞུས་པས། ཞལ་གྱིས་མ་བཞེས་པར་ངོ་ནག་ཐུག་གེར་བསྡད་པ་སོགས་ཀྱི་ཞིང་བཀོད་ཡིན་འདུག་གསུངས།
དེ་སྐབས་ཐུགས་རྟོག་ཅི་ཡང་མ་འཁྲུངས་ཀྱང་རྗེས་སུ་གནས་ཚུལ་དེ་འདྲ་ངན་ཅན་གྱིས་ཞུས་པ་མིན་ནམ་སྙམ་པའི་དགོངས་པ་ཚོམ་དོགས་འཁྲུངས་ཀྱང༌།
སྒོ་གང་ས་ནས་ཞིབ་འཇུག་མཛད་པ་ཅི་ཡང་ཚོམ་གཞི་མ་བྱུང་བས་ཐུགས་བག་ཕེབས། སྲི་གཅོད་འབུམ་པར་ཐབ་སྐྱེལ་སྐབས་དེ་སྐོར་ཚོང་དཔོན་དང་ནེ་ཙོའི་ལོ་རྒྱུས་ཞིབ་པར་དང་མཆོད་རྟེན་ལ་བསྐོར་བ་མཛད་ན་སྲི་ལས་ཐར་ཚུལ།
བྱ་ས་ལྷ་ཁང་སྐོར་གྱི་རྟེན་བཤད་རྣམས་བཀའ་དྲིན་ཆེ་བ་སོགས་ལེགས་ལམ་མཆོག་ཏུ་དགེ་བའི་སྒོ་དང་པོ་དོད་པར་གྱུར་ཏོ། །དེ་ནས་རིམ་ཕེབས་ཀྱིས་རྣམ་སྲས་མོན་མཁར་རིང་མོ་དང༌།
བྱེས་ཚོགས་སུ་པཎ་ཆེན་གྱི་རྫ་སྐུ་དང་ཁྱུང་པོའི་ཐུགས་རྟེན་སོགས་ལ་མཆོད་འབུལ་ཐུགས་སྨོན། ཁྲོམ་དབང་འདུས་ཚོགས་རྣམས་ལ་རྗེས་གནང་སོགས་བསྩལ། ཆོས་སྐྱོང་ཆེན་པོས་བཀའ་བཞིན་འཕྲིན་ལས་སྒྲུབ་པའི་ཐ་ཚིག་རྐྱང་ཕུལ་ལོ།
།དགུང་གྲངས་བཅུ་དྲུག་ཏུ་ཕེབས་པ་ཤིང་བྱའི་རྒྱལ་པོ་ལོ་གསར་གྱི་ལྷ་

བསངས་རྒྱས་པའང་དེར་མཛད་དེ་ཆིབས་བསྐྱོད་ཀྱིས་གྲ་ཐང་དུ་གུར་གྱི་མཆོད་གར་དང༌། པུ་ཏྲ་རུ་འདྲེན་བཅས་ཀྱི་འཆམ་གཟིགས་འབུལ། འདུས་ཚོགས་ལ་ཨ་ར་པ་ཙ་ནའི་རྗེས་གནང་ཚེ་དབང་གོང་མ་ལྔ་བསྟོད་ཀྱི་ལྗགས་ལུང༌།
བྱིངས་ལ་ཁྲོམ་དབང༌། བྱམས་གླིང་གནས་གཟིགས་སོགས་མཛད་ནས། བདུན་ཕུད་ཆོས་འཁོར་དུ་ཁྲོམ་དབང་དང༌། རྟ་མགྲིན་གསང་སྒྲུབ་རྗེས་གནང༌། འགའ་ཞིག་ལ་མགོན་པོ་ཁྲོ་བཅུའི་རྗེས་གནང་སོགས་སྤྱི་སྒོས་ཀྱི་རེ་བ་རྣམས་བསྐངས་ཏེ་རིམ་གྱིས་ར་བ་སྨད་རྣམ་པ་དང༌།
གོང་དཀར་རྡོ་རྗེ་གདན་དུ་འཇམ་དཀར་དམར་སེར་ཛམ་དམར་སྲོག་སྒྲུབ་ལྷ་བརྒྱད་རྗེས་གནང་རྣམས་དང༌། རྟ་ཟླའི་ཚེས་གཅིག་ལྷ་བསངས།
དེ་ནས་ཡོབ་ལ་བརྒྱུད་གཟིམ་ཕུག་སྟག་ཁུ་སྦེ་སྐྱེ་ཚལ་འོག་སོགས་ཐམས་ཅད་དུ་ཁྲོམ་དབང༌། སྟག་ཁུ་སྤེར་འཇམ་དབྱངས་དང་འབྱུང་འདུལ། སྦོས་སྐྱེད་དུ་འཇམ་དབྱངས་དང་མི་གཡོ་བ་དཀར་པོའི་རྗེས་གནང་རྣམས་ཀྱིས་སོ་སོའི་བློ་ཁ་རྫོགས་པ་མཛད།
གམ་ལ་བརྒྱུད་ཐར་གླིང་རྒྱལ་རྩེ་སོགས་སུ་རང་རང་གི་འདོད་སྦྱར་དང་བསྟུན་པའི་མཇལ་ཕྱག་དངོས་འབུལ་བརྟན་བཞུགས་སྤྱི་སྒེར་ནས་བསྟར་བ་རྣམས་ཟབ་བཞེས་དང༌།
ཐར་གླིང་འདུས་ཚོགས་ལ་འཇམ་དབྱངས་དང་མི་གཡོ་བའི་རྗེས་གནང༌། སྐྱ་སེར་མང་པོར་ཁྲོམ་དབང༌། རྒྱལ་རྩེར་ཡང་དེ་བཞིན་གྱིས་གུར་དང་འཇམ་དབྱངས་དམར་སེར་ས་པཎ་བླ་མའི་རྣལ་འབྱོར་འབྱུང་འདུལ་བླ་མ་མཆོད་ཆོག་རྣམས་དང༌།
རྐྱང་འདུར་བདེ་ཅན་དང་ངོར་ཨེ་ཝཾ་ཆོས་ལྡན་དུའང་དེ་བཞིན། དགེ་སྡིངས་

གཞིས་ཁར་ཁྲོམ་དབང་སོགས་མཛད་དེ་རྟ་ཟླའི་ནང་ཆིབས་བསུ་སོགས་སྔར་རྒྱུན་བཞིན་གྱིས་གདན་ས་ཆེན་པོ་དཔལ་ལྡན་ས་སྐྱར་ཕྱག་ལེགས་པར་ཕེབས་ཏེ་དགའ་སྟོན་གཏང་རག་སོགས་ཀྱིས་དུས་འདའ་བའི་སྐབས་སོ།།དེ་ནས་ཧོར་ཟླ་གཉིས་གསུམ་གང་རིགས་ཀྱི་བདུན་ཕྲག་གཅིག་རིང་སྒྲོལ་དཀར་ཡིད་བཞིན་འཁོར་ལོ་དང་ཚེ་རྟ་སྦགས་སྒྲུབས་ཀྱི་ལྗགས་བསྙེན་སྒྲོལ་དཀར་གྱི་སྦྱིན་སྲེག་བཅས་བཀའ་དྲིན་ཆེ་ཞིང༌།
ས་གའི་མཇུག་ནས་ཟླ་གཅིག་རིང་ཁྱད་འཕགས་མགོན་ཁང་དུ་གུར་གྱི་མགོན་པོའི་ལྗགས་བསྙེན་ཡི་གེ་བཅུ་གཉིས་མ་འབྲུ་འབུམ་སྦྱིན་སྲེག་བཅས་མཛད་པ་ནི་ལྗགས་བསྙེན་དང་པོའི་སྐབས་སོ།
།ཆུ་སྟོད་ཟླ་བའི་ཚེས་འགོར་རྗེ་བཙུན་རེག་བྱེད་ལྷ་མོའི་ལྗགས་བསྙེན་ཞག་བདུན་སྦྱིན་སྲེག་བཅས་གནང་སྐབས་རྣམས་ལ་དངོས་ཉམས་ཀྱི་ལྟས་ཡ་མཚན་ཡོད་ཚུལ་རྣམས་ཟིན་བྲིས་མ་མཆིས་ཤིང༌།
འོན་ཀྱང་རིག་བྱེད་མའི་ལྗགས་བསྙེན་གྲོལ་འཕྲལ་ཙནྡན་དམར་པོའི་ཕྲེང་བ་ཕྱག་འབྱོར་སོགས་གཞུང་ནས་བཤད་པའི་སྒྲུབས་རྟགས་འཁྲུལ་མེད་བྱུང་ཞེས་བཀའ་ཕེབས།
དེ་ལོའི་བཛྲ་ཀཱི་ལ་ཡའི་སྒྲུབ་མཆོད་ཀྱི་རྡོ་རྗེ་སློབ་དཔོན་མཛད་དེ་སྐལ་ལྡན་གྱི་སློབ་བུ་བརྒྱ་དང་ཉེར་ལྔ་དེའི་དཀྱིལ་འཁོར་དུ་སྨིན་གྲོལ་ལ་འགོད་པ་མཛད་པའི་རྒྱུན་ལོ་ཡུན་རིང་པོའི་བར་དུ་མང་ཉུང་ཅི་རིགས་རེ་དང༌།
དེ་ལོ་གསེར་མདོག་དཔོན་པོར་ཀྱཻ་རྡོ་རྗེའི་རྒྱུ་དབང་དང༌།
ཚེ་དབང་གདན་སའི་ལས་ཆེན་པ་སོགས་མཚམས་པའི་རིགས་རྣམས་ལ་ལམ་དབང༌། གོང་མའི་རྣལ་འབྱོར་མ་དང་བསྟུན་མཁའ་སྤྱོད་རྡོ་རྗེ་བཙུན་མོའི་

བྱིན་རླབས་ཚར་ལྔ་བསྩལ་ཞིང༌། དེའི་ཟླ་མཇུག་ལ་འཇམ་མགོན་གནས་གསར་པ་ཆེན་པོ་གདན་སར་ཕེབས་ཏེ། བོད་ལོ་གསར་པའི་ཡར་ཚེས་ལ་དགེ་བ་ནས་བཟུང་ཁའུ་བྲག་རྫོང་པའི་ལུགས་སམ་ཚར་ལུགས་སུའང་གྲགས་པ། ཚེ་ཐུང་དབང་པོ་ཡང་རབ་ཚེ་གཅིག་ལ་སངས་རྒྱས་པའི་ཐབས་ཐུན་མོང་མ་ཡིན་པ་ཡོངས་རྫོགས་བསྟན་པ་རིན་པོ་ཆེའི་ཉམས་ལེན་གྱི་གདམས་པ་གསུང་ངག་ཟབ་མོ་སློབ་བཤད་ཅེས་གྲགས་པ་འདི་ཉིད་ནི།
ཀུན་མཁྱེན་ཀླུ་སྒྲུབ་རྒྱ་མཚོས།
ཚོགས་པར་བཤད་པའི་དྲང་དོན་ཟ་ཟིའི་གཏམ། །རྣམ་པར་སྤངས་ཏེ་སློབ་བུ་མཆོག་དག་ལ། །གཅེས་པར་བསྐྱངས་པའི་ངེས་དོན་སྙིང་པོའི་བཅུད། །ཟབ་མོ་སློབ་བཤད་འཁྱོངས་པ་བྱིན་གྱིས་རློབས།
།ཞེས་གསུངས་པའི་གསུང་ངག་ལུགས་གཉིས་ཀྱི་འཆད་ཚུལ་ཡང་འདི་ལྟ་སྟེ། མུས་ཆེན་འཁོར་ལོ་སྡོམ་པ་ཡན་ལ་ཚོགས་སློབ་ཀྱི་ཐ་སྙད་མི་སྣང་ཡང་མགོན་དེས་བདག་ཆེན་རྡོ་རྗེ་འཆང་ལ་ཟབ་གནད་འགའ་ཞིག་ཟུར་དུ་བསྩལ་བ་ནས་དེ་ལྟར་དུ་གྲགས་པའི་གདམས་ངག་ཟབ་མོ་དབང་གི་བྱིན་རླབས་ཉམས་ཁྲིད་ལུང་ལུས་སྦྱོང་འཁྲུལ་འཁོར།
འཕྲིན་ལས་སོ་གཉིས་རྣམས་ཀྱི་ཕྱག་ལེན་སོགས་ཞིབ་ཅིང་མཐའ་ཆོད་པ་གོང་དུ་བསྟན་པ་བཞིན་དང༌།
གཞན་ཡང་གོང་བཤད་རྣམས་ཀྱི་ནང་ནས། རྗེས་གནང་ཟུར་བཀའི་རིགས་རྣམས་དང༌། བཀའ་འགྱུར་རིན་པོ་ཆེའི་ལྗགས་ལུང་བཅས་སྣྲོན་ཟླའི་བར་ཙམ་གནས་གསར་རྗེ་བཞུགས་ཏེ། གསན་བསམ་མཛད་དོ།།དགུང་གྲངས་བཅུ་བདུན་དུ་ཕེབས་པ་ཤིང་གླང་ལོར་རྣམ་ཐར་བསྡུས་

པ་ལས། གསར་བསྐྲུན་ཉམས་གསོ་བསྟན་པ་བྱི་དོར་དང༌། །གན་མཛོད་ཕྱུར་དང་དབུལ་ཕོངས་སྦྱིན་གཏོང་དང༌། །ཚུལ་ཁྲིམས་དྲི་ཞིམ་བཟོད་སྲན་མགོ་མེ་ལྟའི། བརྩོན་འགྲུས་མཐའ་རུ་ཕྱིན་ལ་གསོལ་བ་འདེབས། །བསྐྱེད་རྫོགས་མཉམ་བཞག་ཉིན་མཚན་དུས་འདའ་ཞིང༌།
།མ་འདྲེས་སོ་སོར་དཔྱོད་པའི་ཤེས་རབ་བཀྲ། །རྣམ་བཞིའི་སྦྱིན་པ་སྙན་སྨྲས་འཁོར་འདུས་ནས། །དོན་སྤྱོད་དོན་མཐུན་འགྲོ་རྣམས་སྐྱོང་ལ་འདུད། །ཅེས་གསུངས་པ་ལྟར་ལོ་འདིར་མཛོད་འཛིན་གྲྭ་ཚང་བ།
རྒྱལ་མཚན་རིན་ཆེན་གྱིས་བསྐུལ་མ་ཞུས་དོན་བཞིན། འཛམ་གླིང་མཛེས་པའིརྒྱན་མཆོག་སྤྲུལ་པའི་གནྡྷོ་ལ་ཆེན་པོ་འདིའི་ཤར་ནུབ་བྱང་གསུམ་གྱི་སྤེན་བད་གསར་སྤོད་དང་སྦྲགས་གོ་འཕང་ཆེར་བསྟོད་ཅིང༌།
ལྷོ་མར་ཁ་སྒྲོན་བཅས་གཙུག་ལག་ཁང་མཛེས་པའི་ཞབས་ཏོག་རྒྱ་ཆེར་བསྐྲུན་པའི་གསུང་གསང་ལྷུག་པར་གྲོལ་བའི་ཐ་ཚིག་རྡོ་རྗེའི་རི་མོ་སྤྱི་བོའི་རྒྱན་དུ་བཀོད་དེ།
འགོ་བཟོ་འུལ་མི་བཅས་ནས་སླ་བཅོས་བབ་ཅོལ་དུ་མ་སོང་བར་རྒྱུ་འབྲས་ཀྱི་བླང་དོར་སྙིང་ཁོངས་སུ་བཅངས་ཏེ་བགྱིས་པའི་དགེ་བའི་རྩ་བ་ནི། སྔགས་འཆང་ཆོས་ཀྱི་རྒྱལ་པོའི་རྣམ་ཐར་དུ། གདན་ས་ཆེན་པོ་འདི་ཉིད་ཀྱི་ཁང་ཕྲན་རེ་ལ་ཞིག་གསོ་བྱས་ན་ཡང་མཆོད་རྟེན་རེ་བཞེངས་པའི་ཕན་ཡོན་དང་འདྲ་བར་བླ་མ་གོང་མ་རྣམས་ཀྱི་གསུང་ལས་འབྱུང་བ་ཐུགས་ལ་ཞོག་གསུངས་པས་ན།
དེ་ལྟ་བུའི་དགེ་བའི་རྩ་བ་རྒྱ་ཆེན་པོ་རྣམས་ལ་ལྟ་སྨོས་ཀྱང་ཅི་འཚལ།
ལས་མི་རྣམས་སྤྱི་སྒེར་ནས་ཇ་ཆང་རྩམ་ཤ་སོགས་འདུ་ལོང་ཕུན་སུམ་ཚོགས་པ་དེ་

དུས་ལས་བཟང་བ་མ་དྲན། ཞེས་ད་ལྟའང་ངག་རྒྱུན་དུ་ཆགས་ཤིང་འདི་ལོ་ཁལ་ཁ་འགའ་ཞིག་དང༌། བླ་མ་ཆུ་བཟང་པ། གོང་གི་རིགས་བདག་གནས་གསར་རྡོ་རྗེ་འཆང༌། རྩེ་གདོང་སྤྲུལ་སྐུ་སོགས་ཕུར་དབང་སྨད་ལས་སྒྲོལ་དབང་སོགས་དང༌།
ཛ་སག་བླ་མ་བསྟན་ཆོས་ཀྱི་མི་སྣ་ཁ་ཤས་ལ་བཟང་སྤྱོད་ཀྱི་ལུང་སོགས་འདོད་ཆོས་ཀྱི་ཚིམ་པར་མཛད་དོ།།དགུང་གྲངས་བཅོ་བརྒྱད་དུ་ཕེབས་པ་མེ་སྟག་ལོ་བཀྲ་ཤིས་ལྷ་ཁང་གི་ཟམ་སྣེར། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ཞལ་གཟིགས་པའི་ཚུལ་འབུམ་ཐང་ལྡེབ་བྲིས་ལས་གསལ་བ་བཞིན་དང༌།
རྟ་ཟླའི་ཡར་ཚེས་ལ་མགོན་ཁང་ཁག་བཞིར་འཕྲིན་འཆོལ་སྔོན་འགྲོའི་ཉེར་དགུར་གདན་ས་ཆེན་པོ་རྩེ་གདོང་གི་ཕྱོགས་སུ་ཆིབས་ཀྱི་ཁ་ལོ་བསྒྱུར་ཏེ་རིམ་གྱིས་ཐུབ་བསྟན་གསེར་མདོག་ཅན་གྱི་ཆོས་གྲྭ་ཆེན་པོར་བྱོན་ཐོག་ཚེ་དཔག་མེད་སྤྲུལ་སྐུའི་རྗེས་གནང་ཞིག་བསྩལ་ཏེ།
དབོ་ཟླའི་ཚེས་དྲུག་ལ་གདན་ས་རྩེ་གདོང་དུ་ཕྱག་ཕེབས་ནས་བསྟན་རྒྱུན་མི་ཉམས་སྲིད་མཐར་སྤེལ་བའི་ཆོས་སྦྱིན་རྒྱ་ཆེར་མཛད་ཚུལ་ནི་འདི་ལྟ་ལགས།
གོང་མ་ལྔའི་སྐུ་བསྟོད་ཀྱི་ལྗགས་ལུང་གིས་ཆོས་སྒོ་ཕྱེ་སྟེ། རིམ་གྱིས་འཇམ་དཀར་མ་ཏི་ལུགས།
སྒྲོལ་དཀར་བཀའ་བབས་བདུན་ལྡན། ཚེ་དཔག་མེད་ཆག་ལུགས་རྣམས་ཀྱི་རྗེས་གནང་ལུང་བཅས་དང༌། བཅོམ་ལྡན་འདས་སྙིང་པོ་ཀྱཻ་རྡོ་རྗེ། དཔལ་ཆེན་ཡང་དག ཕུར་པ། གསང་འདུས་མི་བསྐྱོད་རྡོ་རྗེ་རྣམས་ཀྱི་སྨིན་བྱེད་ཀྱི་དབང་རྡུལ་ཚོན་གྱི་དཀྱིལ་འཁོར་སྟེང་ནས་དང༌།
དཀར་བདུད་ལྕམ་དྲལ་

གྱི་རྗེས་གནང༌། རང་ལུགས་ཀྱི་དབང་རྗེས་གནང་ཆོས་སྤྱོད་བསྐང་བའི་ལུང༌། མཁའ་སྤྱོད་སྐོར་དང་འཇིགས་བྱེད་ཆོས་སྐོར་གུར་མགོན་ཡང་ཅི་རིགས་སོགས་ཁྲོམ་དབང་རྒྱ་ཆེར་བསྩལ། ཆོས་སྦྱིན་མཐའ་ཡས་པ་ཞིག་གིས་འདིར་མ་ཟད།
སྐུ་ཚེ་རིལ་པོར་འདའ་བར་མཛད་པ་རྣམས་ཀྱང༌། དབྱིག་གཉེན་གྱིས། ཆོས་སྦྱིན་ཉོན་མོངས་ཅན་མིན་པས། །མདོ་སོགས་ཇི་བཞིན་ཡང་དག་སྟོན་ཅེས་དང༌། བསླབ་བཏུས་ལས། ཆོས་ཀྱི་སྦྱིན་པ་ཟང་ཟིང་མེད།
།བསོད་ནམས་འཕེལ་བའི་རྒྱུ་ཡིན་ནོ། ཞེས་གསུངས་པ་ལྟར་གྱི་སྒོ་ནས་ལེགས་པར་འདོམས་པ་སོགས་གདན་ས་དེའི་འགྲོ་དོན་རྣམས་མཛད་ཟིན་ནས། རྗེ་བཙུན་སྒྲོལ་མས་ལུང་བསྟན་པའི་གནས་ངོར་ཨེ་ཝཾ་ཆོས་ལྡན་གྱི་ཆོས་གྲྭ་ཆེན་པོར་དབང་རྗེས་གནང་སོགས་ཀྱིས་སྐལ་ལྡན་རྣམས་ཆོས་ཆར་གྱིས་ཚིམ་པར་མཛད་ནས་འོག་མིན་སྟུག་པོ་བཀོད་པའི་ཞིང་དང་མཚུངས་པར་རྗེ་བཙུན་རིན་པོ་ཆེ་སོགས་གོང་མ་མང་པོ་རྗེས་འབྲང་བཅས་པས་བསྔགས་བརྗོད་ཀྱི་མེ་ཏོག་འཐོར་བ་མཛད་པའི་གནས་གདན་ས་ཆེན་པོ་དཔལ་ལྡན་ས་སྐྱར་ཕེབས་ཏེ།
ས་གའི་རྣལ་འབྱོར་དབང་ཕྱུག་བིརྺ་པ་ས་དྲུག་གི་རྟོགས་པ་རྣམས་ཉིན་རེ་བཞིན་རིམ་གྱིས་བརྙེས་པའི་དུས་ཆེན་དང་བསྟུན་མྱོང་གྲོལ་བདུད་རྩི་རིལ་བུའི་སྒྲུབ་པ་རྣམས་གྲོལ་རྗེས།
ཁལ་ཁ་ཆོས་རྗེ་ངག་དབང་ལྷུན་གྲུབ་དར་རྒྱས་སྒྱི་ཆུ་བླ་མ་ཁལ་ཁ་ཚེ་བརྟན་རྒྱལ་མཚན། ཞྭ་ལུ་བ་དང་གྲངས་ཆེན་དཔོན་སློབ་བཅུ་ཕྲག་གཉིས་རྒལ་བ་སོགས་ལ།
གསེར་ཆོས་དམར་ཆེན་སྐོར་གསུམ། དམར་ཆུང་སྐོར་གསུམ། མགོན་

དཀར། མཁའ་སྤྱོད་མ་རྣམས་ཀྱི་རྗེས་གནང༌། ཞྭ་ལུ་བ་ཚོར་མཁའ་སྤྱོད་རྡོ་རྗེ་བཙུན་མོའི་བྱིན་རླབས་གནང་བའི་ཚེ་ནང་མཆོད་ཀྱི་དཀྱིལ་དུ་བཾ་ཡིག་རང་བྱོན་འཁྲུངས་པ་ཀུན་གྱི་མིག་གི་བདུད་རྩིར་བསྩལ་བའི་ངོ་མཚར་གྱི་མཛད་པ་དང་སྦྲགས་ཚར་མཛད་སྒྲུབ་དཀྱིལ་ལྗགས་ལུང་རྣམས་ཀྱི་སྒོ་ནས་ལས་ཅན་དག་པའི་གདུལ་བྱ་མང་པོ་རྗེས་སུ་བཟུང་བར་མཛད་དོ།།དགུང་གྲངས་བཅུ་དགུར་ཕེབས་པ་མེ་ཡོས་གྲོ་བཞིན་ཟླ་ནང་ཆོས་སྡེ་ཉི་ཟླ་ཟུང་སོགས་ལ་སྒྲུབ་ཐབས་བརྒྱ་རྒྱམ་གྱིས་མཚོན་ཆོས་ཆར་མཐའ་ཡས་པ་ཞིག་དང༌།
གཞན་ཡང་གྲང་ཆེན་དབུ་བྱེད་སྤོར་ར་བླ་མ། གྲགས་ཆེན་སློབ་ཚབ་སྦྱིན་པ་རྣམས་ལ་སོགས་པར་ལས་གཤིན་བཅུ་གསུམ་མའི་རྗེས་གནང་སོགས་དང༌།
གདན་སའི་ཟོར་ལས་པ་སོགས་ལ་བསྟན་སྲུང་སོ་སོའི་རྗེས་གནང་སོགས། གཞན་ཡང་ཆོས་ཆར་རྒྱ་ཆེར་འབེབས་པར་མཛད་དོ།། དེ་མཚམས་ནས་གུང་འགྱུར་མེད་ཚེ་བརྟན་དཔོན་གཡོག་རྣམས་ཕེབས་པའི་ཚེ་རྗེ་རྡོ་རྗེ་འཆང་ཆེན་པོ་ཉིད་ཀྱིས།
བླ་བྲང་ཕུན་ཚོགས་གླིང་དུ་མཇལ་ཕྱག་སོགས་ལུགས་གཉིས་ཀྱི་བདག་རྐྱེན་ཕུན་སུམ་ཚོགས་པས་ཁོང་དཔོན་གཡོག་རྣམས་དགའ་སྤྲོ་འཛུམ་མདངས་ཀྱི་དཔལ་ལ་སྦྱོར་བ་མཛད་སྐབས།
གཅུང་པོ་འཇམ་མགོན་མཐུ་སྟོབས་དབང་ཕྱུག་ཉིད་དགེས་རྡོར་གཞི་བསྙེན་མཛད་སྐབས་རྣམས་སོ།།དགུང་གྲངས་ཉི་ཤུར་ཕེབས་པ་ས་འབྲུག་ལོར་རྗེ་རྡོ་རྗེ་འཆང་སྐུ་མཆེད་ཞལ་རྒྱས་ནས་དཔལ་གུར་གྱི་མགོན་པོའི་ལྗགས་བསྙེན་ཟླ་གང་མ་ཞིག་

མཛད་པ་འདི་ནི་རྗེ་ཉིད་ཀྱི་གུར་གྱི་ལྗགས་བསྙེན་གཉིས་པའི་སྐབས་དང༌། དེ་ནས་འཇམ་མགོན་སངས་རྒྱས་ཡེ་ཤེས་ལ་གོང་དུ་བསྟན་པའི་གྲུབ་ཆེན་བརྒྱད་ཅུ། ཉི་སྦས་སྒྲོལ་མ། སྣར་ཐར་བརྒྱ་རྩ། ས་སྐྱ་བཀའ་འབུམ་གྱི་ལྗགས་ལུང་རྣམས་ཞལ་རྒྱས་རྒྱས་ནས་གསན་སྐབས་འཇམ་མགོན་མཐུ་སྟོབས་ཀྱི་མཚན་ཅན་གང་ལ་སྐུ་ཁྲག་བརྟས་པ་ལྟ་བུའི་སྙུན་གཞི་ལྕི་བ་ཞིག་བཞེས་སྐབས།
ངོར་པ་དཔོན་སློབ་རྣམས་ཀྱིས་འཇིགས་བྱེད་དྲུག་ཅུ་པ།
རྣམ་རྒྱལ་སྟོང་མཆོད་སོགས་དང༌། ཆོས་གྲྭ་ལྷོ་བྱང་ནས་ཀྱང་སྐུ་རིམ་རྒྱ་ཆེ། ལྷག་པར་རྗེ་རྡོ་རྗེ་འཆང་ཉིད་ཀྱིས་ཚེ་སྒྲུབ་རྣམས་ལ་ཐུགས་བརྩོན་ལྷུར་བཞེས་མཛད་པས། རེ་ཞིག་ནས་སྐུ་ལུས་ལས་འབུ་མཐོ་གང་ཙམ་ཞིག་མངོན་སུམ་དུ་ཐོན་པས་འཕྲལ་དུ་སྙུན་གཞི་ལས་གྲོལ་བའང་རྗེ་རྡོ་རྗེ་འཆང་ཉིད་ཀྱི་སྐུ་དྲིན་དུ་ཡང་དག་པར་འཁུམས་ལགས།
རྟ་ཟླའི་ནང་འདྲེན་མཆོག་སངས་རྒྱས་ཡེ་ཤེས་ཉིད་ལ་གྲངས་ཆེན་བཅོ་བརྒྱད་ཀྱི་ལྗགས་ལུང་སོགས་ཆོས་བཀའ་རྒྱ་ཆེར་བསྩལ་བ་རྣམས་དེ་ཉིད་གསན་ཡིག་བཞིན་དང༌།
གཞན་ཡང་ཡུལ་ཆེན་བན་ཚང་པ། ངོར་གྱི་གྲྭ་རྒྱུན་ཁ་ཤས་སྐུ་དྲུང་སྐུ་སྐྱེ། ཀླུ་ལྡིང་ཞབས་དྲུང༌།
གདོང་དགའ་ཆོས་སྡེ་བ། སྤྱི་ཤིང་བླ་མ་སོགས་ལ་དབང་ཆོས་རྒྱ་ཆེར་སྩོལ་སྐབས་མཛོད་འཛིན་པ་བྲོ་ཚལ་གྱི་མུ་དང༌། དེ་མཚམས་ནས་རྗེ་རྡོ་རྗེ་འཆང་ཉིད་གཞིས་རྩེ་རིན་རྩེ་སོགས་ལ་ཕེབས་སྐབས་ཏེ།
རྗེ་ཉིད་ཀྱི་གསུང་ལས། དེ་ལོ་ངས་ནི་གཞིས་རྩེ་རིན་རྩེ་སོགས་ལའང་སྲིད་པ་བར་དོའི་རྣམ་ཐར་ཞིག་བསྐྱངས། ཞེས་གསུངས་སོ། །དེའི་

ཚེ་གདན་སའི་ལུགས་ཟུང་གི་ཐུགས་ཁུར་རྣམས་གང་དང་ཞལ་མི་གཉིས་པའི་འཇམ་མགོན་མཐུ་སྟོབས་དབང་ཕྱུག་ཉིད་ཀྱིས་བཞེས་ཤིང༌། རྗེ་ཉིད་དབང་ཕྱོགས་སུ་ཆིགས་བསྒྱུར་གྱིས་སྐྱེར་ཁ་ཚལ་ཞེས་པར་བཞུགས་སྟན་འཇགས་ཏེ།
ངོ་མཚར་མཁས་གྲུབ་ཀྱི་མཛད་པར་གཞན་དྲིང་མི་འཇོག་པས་དུས་འདའ་བར་མཛད་དོ། །དེ་ལོ་གཞིས་རྩེར་ཆར་དཀོན་པོ་ཞིག་བྱུང་བའི་རྐྱེན་དང་བསྙད་ཀྱིས་འཚོལ་བའི་ཡང་ཕྱིར་སྟེ་རྗེ་ཉིད་ལ་ཆར་འབེབས་དགོས་ཚུལ་གསོལ་བ་བཞིན།
མཛད་མ་ཐག་ལུང་པ་ཆུས་གང་བའི་དྲག་ཆར་ཞིག་འབེབས་པར་མཛད་པས་འདོད་རྒྱལ་གྱི་སྒྲར་བཤོས་ཀྱི་མིང་ལ་པག་ཏུ་འབོད་པ་བཞིན་སྐྱེ་བོ་ཀུན་གྱིས་ད་གཟོད་ས་སྐྱ་བདག་ཆེན་རིན་པོ་ཆེས་པག་བྱིན་སོང་ཞེས་གླེང་བ་དང་ལྷན་ཅིག་དད་མོས་དང་དགའ་མགུ་ལྷག་པར་ཆེ་བའི་དཔལ་ལ་འགོད་པར་མཛད།
དེ་ནས་རིན་རྩེར་ཕེབས་སྐབས་ཚེ་དབང་ཞིག་དང་གུར་ཁྲོ་བཅུའི་རྗེས་གནང་ཞིག་དབང་དཱ་ལ་ནས་ཞུས་བསྩལ་མཛད།
གནས་དེར་ཕ་བོང་ཆེན་མོ་ཞིག་མཆིས་པ་དེ་མེད་པ་མཛད་དགོས་ཚུལ་གསོལ་བ་བཞིན། མཚན་གང་ཞིག་ལ་ཕ་བོང་དེ་ལྷག་མ་ཙམ་ལས་མི་སྣང་བའི་རྫུ་འཕྲུལ་འགའ་ཞིག་སྟོན་པར་མཛད་ཅེས་རྒན་ཐོག་འགའ་ཞིག་གིས་གླེང་བ་ཐོས།
དགོས་གལ་ཆེ་དུས་རྫུ་འཕྲུལ་གྱི་བཀོད་པར་རྡུགས་པའི་གྲས་ནི་དེ་ཉིད་ནམ་ཡང་མིན་པས་རྗེ་རྡོ་རྗེ་འཆང་ཉིད་ཀྱི་གསུང་ལས་ཀྱང༌། ཁོ་བོ་ནི་བླ་མ་གོང་མ་རྡོ་རྗེ་འཆང་ཞལ་མི་གཉིས་པ་མང་པོས་རྗེས་སུ་བཟུང༌།
བསྙེན་སྒྲུབ་ལས་གསུམ་མཐའ་དག་རང་ཡིད་ཆེས་ངེས་བགྱིས་པའི་

མཐུ་ལས་ལས་བཞི་ཅི་སྒྲུབ་ཀྱང་ཡི་དམ་ཆོས་སྲུང་གི་བྱིན་རླབས་འཇུག་ངེས་པར་རང་ཡོད་རུང༌། དྲག་ལས་སོགས་ནི་ཆེར་མ་མགྱིས་ཤིང༌། གལ་ཏེ་རྡོ་རྗེ་འཆང་གི་རྒྱུད་སྡེ་ནས་བཤད་པ་ཉམས་སུ་ལེན་དགོས་པ་ཞིག་ཡིན་ནའང་མཐར་རྡུགས་པའི་གྲས་ནི་མིན་ནོ།
།ཞེས་ཡང་ཡང་གསུང་ལས་ཐོས་པར་གྲགས་སོ། །གཞིས་རྩེ་ཕྱོགས་ནས་ངོར་དུ་ཆིབས་བསྒྱུར་གྱི་སྐབས་དཔའ་རྡོ་རྗེ་འཇིགས་བྱེད་ཞལ་ཕྱག་ཡོངས་སུ་རྫོགས་པ་ཞིག་གཟིགས་ཤིང༌།
ཐར་རྩེ་ཕེབས་འཕྲལ་ཐར་རྩེ་རྡོ་རྗེ་འཆང་གི་གསུང་ལས། དེ་རིང་སྐུ་ཞབས་རིན་པོ་ཆེ་ལ་ལས་གཤིན་གསུམ་གྱི་རྗེས་གནང་སྦྲེལ་ནས་འབུལ་དགོས་སུ་འདུག་པས་བཀའ་སྒྲུབ་ད་ཅི་ནས་ཚར་ཟིན་པས།
གསོལ་སྟོན་གྲོལ་འཕྲལ་འབུལ་ལོ། །ཞེས་བསྩལ་བའི་ངོ་མཚར་ཕན་ཚུན་འགྲན་རེས་ནི་སྔོན་གྱི་དུས་སུ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང་ཁ་ཆེ་པཎ་ཆེན་ཤཱཀྱ་ཤྲི་སོགས་འཁྲུལ་ཟད་གོང་མའི་རྣམ་ཐར་དང་མཚུངས་ཤིང༌།
གཞན་དུ་དེ་སྐབས་རྣམས་སུ་སྐུ་གེགས་ཀྱི་རྣམ་པ་ཉམ་ང་བ་དེ་དག་ཁྲོ་རྒྱལ་མ་ཧེའི་ཞལ་ཅན་གྱི་སྒོ་ནས་ངལ་བ་འབྲས་མེད་དུ་མཛད་པ་ནི་གོར་མ་ཆག་གོ །ལོ་དེའི་གྲོ་བཞིན་གྲང་ཆེན་སྐུ་རིམ་པ་རྣམས་ལ་ཁྲོ་བཅུའི་རྗེས་གནང་དང་གཏོར་བཟློག་གི་ལྗགས་ལུང་བཅས་དང༌།
གསང་འདུས་སྒྲུབ་མཆོད་དང་བསྟུན་དབང་ཚར་ཁ་ཤས་སྐལ་ལྡན་རྣམས་ལ་སྩོལ། མཛོད་འཛིན་རྒྱལ་མཚན་རིན་ཆེན་དུས་ལས་ཡོལ་བར་བྱང་བུ་ལམ་སྟོན་གྱིས་མཚོན་རྗེས་འཛིན་གྱི་བགྱི་བ་རྣམས་ཡང་དག་པར་མཛད།
མི་རིང་བར་མཛོད་འཛིན་ཤེས་རབ་

ཕུན་ཚོགས་ལས་འཁུར་དུ་བཀའ་ཡིས་མངགས་སོ།།དགུང་གྲངས་ཉེར་གཅིག་ཏུ་ཕེབས་པ་སྦྲུལ་ལོ་རྒྱལ་ཟླར་སྤང་ཤར་བླ་མར་རྡོ་རྗེ་ཕུར་པའི་དབང་དང་གྲུབ་རྒྱལ་ལུགས་ཀྱི་ཚེ་དབང༌། དེའི་གནམ་གང་ནས་བཟུང་བདུན་ཕྲག་གསུམ་གྱི་བར་ལྷ་ཆེན་སྤྲུལ་པའི་གནྡྷོ་ལའི་སྟེང་གི་སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་གྱི་གཟིམ་སྤྱིལ་ཏ་ལ་སྨོན་གནས་ཡིད་འོང་ཚལ་དུ།
གུར་གྱི་མགོན་པོའི་ཕྱི་ཁྲིད་བྲག་རྫོང་ཐུན་མོང་དང་ཐུན་མོང་མ་ཡིན་པའི་རྩལ་འདོན་བཅས་མཛད་པ་ནི།
དབྱིག་གཉེན་གྱིས། ཚུལ་གནས་ཐོས་དང་བསམ་ལྡན་པས། །བསྒོམ་པ་ལ་ནི་རབ་ཏུ་སྦྱོར། །ཞེས་གསུངས་པ་བཞིན། ཐོས་པས་ཕྱིའི་སྒྲོ་འདོགས་བཅད།
དེ་བསམ་བྱུང་གི་དཔྱད་པས་དག་པར་མཛད་དེ་ཇི་བཞིན་སྒོམ་པའི་ངང་ལ་ཐུགས་གཞོལ་ཞིང༌། ཚར་ཆེན་རིན་པོ་ཆེས། རྟེན་གྱི་དཀྱིལ་འཁོར་གསང་བའི་དམ་རྫས་དང༌། །རབ་ཟབ་བསད་དང་བསྐྱེད་པའི་འཁྲུལ་འཁོར་དང༌།
།ཟབ་གསལ་ཏིང་འཛིན་མ་ནོར་གསང་བའི་སྔགས། །རྩེ་གཅིག་འབད་པས་བསྙེན་སྒྲུབ་མཐར་ཕྱིན་ཤིག །ཅེས་གསུངས་པའི་འབྲས་བུ་མངོན་གྱུར་གྱི་གྲུབ་རྟགས་ཀྱང་གསལ་བར་འཁྲུངས། ཞེས་ཐོས་ལགས།
ཁྲིད་འདི་ཉིད་རྗེ་བླ་མ་གནས་གསར་པའི་དྲུང་དུ་གསན་སྐབས་མནལ་ལམ་འོད་གསལ་གྱི་ངང་དུ་བཀའ་རྩོམ་འདི་ལྟར་མཛད་དེ། ཁའུ་བྲག་རྫོང་ནག་པོའི་རི་ཁྲོད་དུ། །ཟབ་དོན་དུ་མའི་འབྱུང་གནས་ཆོས་ཀྱི་རྗེ།
།ས་ལོ་འཇམ་པའི་རྡོ་རྗེ་རྡོ་རིང་པར། །སྙིང་ནས་གསོལ་བ་

འདེབས་སོ་བྱིན་གྱིས་རློབས། །ཞེས་གསུངས་པ་འདི་འདྲའི་རིགས་གཞན་ཡང་རྗེ་ཉིད་ལ་མང་དུ་འཁྲུངས་ཀྱང་གསང་འོས་འགའ་ཞིག་ནི་འོད་གསལ་དེ་ལས་བཞེངས་ནས་ཐུགས་དྲན་ཆེར་མི་གསལ་བའི་ཚུལ་མཛད་ལགས། རྟ་ཟླའི་ནང་ས་ངོར་བསྟན་པའི་སྦྱིན་བདག་ཆེན་པོ་མདོ་སྨད་ས་ཡི་ཐིག་ལེ་སྡེ་བཞི་དགེ་བཅུའི་དཔལ་མངོན་པར་འབར་བའི་རྒྱལ་ཁབ་ནས།
ས་སྐྱོང་བློ་གྲོས་རྒྱལ་མཚན་སྐུ་འཁོར་རྣམས་གདན་ས་ཆེན་པོར་ཆིབས་བསྐྱོད་ཐོག་རྡོ་རྗེ་འཆང་ཆེན་པོའི་དཔལ་གྱི་མགུར་ནས་ཟབ་རྒྱས་ཆོས་ཀྱི་བདུད་རྩིས་གྲོལ་བར་མཛད་པ་ནི་འདི་ལྟ་མཐོང་སྟེ།
ཚེ་དཔག་མེད་ཀྱཻ་རྡོར་རྒྱུད་ལམ་གྱི་དབང༌། དཔལ་ཆེན་ཡང་དག རྡོ་རྗེ་ཕུར་པ།
འཇིགས་བྱེད། བདེ་མཆོག བོང་ཞལ། ཀུ་རུ་ཀུལླེ་ལྷ་ལྔ་རྣམས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་མཛད་ཅིང༌། སྒོ་རུམ་ཡེ་ཤེས་མགོན་པོའི་དྲུང་སོགས་སུ་གུར་ལྷ་བརྒྱད། རྩ་ཏུརྨུ་ཁ་བསྙེན་དུས།
དུར་བདག་པུ་ཏྲའི་ཟུར་བཀའ། དཀར་བདུད་གུར་ལྷ་བརྒྱད་ཐུན་མོང་མ་ཡིན་པ། ཁྲོ་བཅུ། དབང་ལྷ། དམར་པོ་སྐོར་གསུམ། དམག་ཟོར་མ། རྣམ་སྲས་སེར་ཅན་ལྷ་དགུ་རྣམས་ཀྱི་རྗེས་གནང༌། རྡོ་རྗེ་ཕུར་པའི་སྨད་ལས་སྒྲོལ་དབང༌།
རྩ་ཏུརྨུ་ཁ་དཀར་པོ་ཚེ་འཕེལ། ཡབ་ཆོས་འཇམ་དཔལ་དཔའ་གཅིག སྒྲོལ་མ་ཚེ་སྦྱིན་མ་རྣམས་ཀྱི་རྗེས་གནང་སོགས་ཟབ་རྒྱས་གདམས་པའི་བསིལ་སེར་གྱི་བདུད་རྩིས་ས་སྤྱོད་ཐུགས་ཀྱི་ཀུནྡ་དཀར་གསལ་བཞིན་རས་ཀྱི་མེ་ཏོག་ཕྱོགས་ཀྱི་བུ་མོར་ངོམས་པའི་དགའ་སྟོན་དུ་བཀོད་པའི་མཐུ་ལ་བརྟེན་ནས།

ས་བསྟན་ནོར་འཛིན་དཔལ་མོའི་ལྗོངས་འདིར་དར་ཞིང་རྒྱས་ལ་ཡུན་རིང་གནས་པའི་ཐུགས་སྨོན་རྒྱལ་སྲས་མཆོག་སྤྱོད་པས་དུས་འདའ་བར་མཛད་པ་ས་ཟླའི་ནང་རགས་རྫོང་དགོན་ལག་བཅས་པར་ཀྱཻ་རྡོ་རྗེའི་རྒྱུད་དབང་དང་མཁའ་སྤྱོད་རྡོ་རྗེ་བཙུན་མོའི་བྱིན་རླབས་ཀྱང་སྩོལ་བར་མཛད།
སྣྲོན་ཟླ་ནས་འཇམ་མགོན་མཐུ་སྟོབས་དབང་ཕྱུག་ཉིད་བསྟན་སྲུང་རྒྱ་མཚོའི་བསྟི་གནས་བདུད་ལས་རྣམ་རྒྱལ་དཔལ་མགོན་དགའ་བའི་ཚལ་དུ་བྲག་རྫོང་མའི་ལྗགས་བསྙེན་སྦྱིན་སྲེག་བཅས་མཛད་སྐབས་ནས་བཟུང༌།
རྗེ་ཉིད་ཀྱིས་ཕུར་སྒྲུབ་ཆེན་མོར་གསུང་བཤད་ཀྱི་དགའ་སྟོན་སྩོལ་གནང་གི་སྔོན་འགྲོ་ཕྱག་དཔེ་འཛིན་སྦྱོང་ཕྲིན་བཅོལ་སོགས་མཛད་རྗེས།
གྲོ་བཞིན་བཛྲ་ཀཱི་ལ་ཡ་སྒྲུབ་མཆོད་དུས་འདུས་པ་རྒྱ་མཚོའི་དབུས་སུ་ལེགས་བཤད་ཀྱི་དགའ་སྟོན་ལྷུག་པར་གྲོལ་བ་དང༌། མདོས་ཆུང་དང་སྐུ་རིམ་ཆེན་མོའི་ཟོར་འཛིན་གྱི་རྡོ་རྗེ་སློབ་དཔོན་བཀའ་དྲིན་ཆེ་རྒྱུའི་ལྗགས་བསྙེན་རྣམས་མུ་སྦྲེལ་གྱི་ཐུགས་བྲེལ་རྣམས་འབྱུང་འགྱུར་དང༌།
དབྱུག་ཟླའི་ནང་སྤྱི་སྒེར་བསྟན་འགྲོའི་ཉེར་འཚེ་ཞི་ཕྱིར་རྗེ་ཉིད་ཀྱི་བཀའ་གསང་རྨད་དུ་བྱུང་བས་འདོམས་ཏེ།
གང་གི་གཅུང་འཇམ་མགོན་མཆོག་ནས་སྒོ་རུམ་བླ་མ་ལྷ་ཁང་དུ་བཞུགས་ཡུལ་གྱི་བསེ་འབག་ནག་པོ་འཕུར་ཤེས་ཀྱི་སྐུ་དྲུང་དུ། ཞག་འགའ་བསྐང་ཕྲིན་ལ་ཐུགས་བརྩོན། དེང་སྐབས་མཁའ་འགྲོ་འདུ་བའི་དུས་ཀྱི་ཚེ།
རྗེ་རྡོ་རྗེ་འཆང་ཉིད་ནས་དམ་ཅན་མོན་བུ་པུ་ཏྲའི་ཐུན་མོང་མ་ཡིན་པའི་གསང་རྟེན་གཉིས་གསར་བསྐྲུན་གྱིས། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་

བླ་བྲང་དབང་ཁང་མདར་བསྐང་ཕྲིན་ལ་ཐུགས་གཞོལ་བའི་སྒོ་ནས་སྲོད་ཆེན་ཐོག་གནང་བའི་ནུབ་མོ། འགག་པ་རབ་བརྟན་གྱི་རྨི་ལྟས་སུ། བཞི་ཐོག་རྩེའི་ཐོག་ཁའི་སྒོར་སྒོ་ལྕགས་བྱེད་རྒྱུ་ཡིན་བསམ་པ་ལ་མི་མགོ་རློན་པ་ཁྲག་འཛག་འགེལ་བཞིན་འདུག་པས་འཇིགས་སྣང་ཆེར་ཤར་བ་དང༌།
སྒོ་རུམ་འཁོར་ཚོམས་སུ་སྡིར་ཆོམ་དུ་མས་ཚིག་གསལ་བ་ལ་གཡའ་གཡའ་ཟེར་བ་དང༌། དོན་ཆེན་ཟེར་བ་དེ་བླ་མ་ལྷ་ཁང་མདར་ཉལ་མ་ནུས་པར་གཞན་དུ་བྲོས་པ་སོགས་ཀྱི་ཚུལ་འདིའང་སྔགས་འཆང་ཆོས་ཀྱི་རྒྱལ་པོ་ལ་བསྟན་དགྲ་མ་རུངས་པས་འཚེ་བའི་སྐབས་ཤིག
བྱས་འགྱུར་རྡོ་རྗེ་བྲག་རྫོང་ན་སློབ་དཔོན་འགས་མགོན་པོ་དྲུག་ཅུ་པའི་གཏོར་བཟློག་སྒྲུབ་གནང་མུར་ཀྱེ་བོས་ཀྱི་བསྐུལ་ཚུགས་པ་དང་བསྟུན།
ནུབ་ཕྱོགས་ཀྱི་ནམ་མཁར་མི་ནག་དུག་ལོང་ཅན་གཉིས་གྲོས་བྱེད་པའི་ཚུལ་གྱིས། ངེད་རང་ཚོ་ཐོག་མ་རིན་སྤུངས་ལ་ཕྱིན། དེ་ནས་ལྷ་ས་རྫོང་ལ་ཕྱིན་པ་དྲག་ཟེར་བ་ཞབས་འབྲིང་པ་གཉིས་ཀྱིས་མངོན་གསུམ་དུ་མཐོང་བ་དང་ཚུལ་མཚུངས་པས།
ཞིང་བཅུ་ཚང་བའི་བསྟན་དགྲ་ཞིག་གི་རྣམ་ཤེས་མི་བསྐྱོད་པའི་ཞིང་དུ་འདྲེན་པར་མཛད་པ་ནི་གོར་མ་ཆག དེ་ནས་དུམ་ཙམ་ཞིག་ནས་མཁར་རྔ་སོར་མོ་བསྣུན་པ་ལྟ་བུའི་སྒྲ་ཞིག་བྱུང་ནས་སྡིེར་ཆོམ་རྣམས་ཡར་འོངས་ཏེ།
དབུ་རྩེ་རྙིང་མའི་གསེར་ཕིབ་སྟེང་སོང་བ་འདྲ་མོ་ཞིག་བྱུང་བའི་སང་ཉིན་དབུ་རྩེའི་གསེར་ཕིབ་མཁར་ཡང་ཁྲག་རློན་འཐོར་རེ་བ་དང༌།
འཁོར་ཚོམས་ལྷོ་འགྲམ་ལ་ཆེ་བ་རྟ་དང་ཆུང་བ་ར་ལུག་གི་རྨིག་རྗེས་འདྲ་མོ་གདན་ས་ལ་མང་

དུ་བྱུང་བ་སོགས་ནི་ཀུན་གྱི་དགོངས་གསལ་ལྟར་ལགས། དེ་ནས་ཆུ་འབུམ། ཕ་སྒར། གོ་འཇོ་སོགས་ཀྱི་བླ་གཉེར་ཚོང་དཔོན་རྣམས་བཅས་ལ་ཚེ་དཔག་མེད། ཀུན་རིག གུར་དྲག་རྣམས་ཀྱི་དབང་བསྩལ་ཟིན་འཕྲལ། འདི་ཡིན་མེད་ཅིང་དོན་གྱིས་སྟོང་པའི་ཐུགས་སུན་འོ་བརྒྱལ་ཅན་ཞིག་ཐུགས་རྒྱུད་འཁྲུགས་བཞིན་དུ།
དྲུག་ཅུ་པའི་ཟོར་འཛིན་སྔོན་འགྲོ་ལྗགས་བསྙེན་སྐབས་དངོས་ཉམས་ཀྱི་མཚན་ལྟས་དུ་མ་འཁྲུངས་ཚུལ་དང༌།
དོངས་གཞི་ཟོར་འཛིན་གྱི་དུས་ཉིན་གཉིས་གསུམ་ལིངྒ་འཕར་ཞིང་ལིངྒའི་སྟེང་ལ་འཇའ་ཚོན་གྱི་མདངས་ཆགས་པ་སོགས་ལྷ་དབྱེ་འབུངས་ཆེ་དགོས་པའི་མཚན་མ་འཁྲུངས་ཤིང་དེ་མཚམས་ནས་བོད་དཔོན་སྐུ་མཆེད་དུས་ཟིར་ཇེ་གསལ་གྱིས་ཐམས་ཅད་ཡ་ང་བྱ་ཐབས་ཀྱིས་དབེན་པའི་འཇིགས་ཞུམ་ཟླ་སྦྲེལ་བྱུང་ཚུལ་གསུངས་པ་ནི་འདི་སྐབས་ཝང་དཱ་ལས་བོད་ཀྱི་སྲིད་སྐྱོང་བགྱིས་ཏེ་གོང་ས་ཐམས་ཅད་མཁྱེན་པ་སོགས་ཀྱི་བཀའ་བརྩི་འཇོག་མེད་པར་སྐྲུན་ཆེད་མངའ་རིས་གུང་ཚེ་ནོར་གཡོ་ཐབས་ཀྱིས་བསད་པ་སོགས་ངན་སྤྱོད་ཁོ་ནའི་དུས་འདས་སྐབས་ཡིན་འདུག་པ་སོགས་འདི་སྐོར་རྣམས་གདུང་རབས་ཀྱི་རྣམ་ཐར་གྱི་འཇམ་མགོན་གཅུང་རིན་པོ་ཆེའི་རྣམ་ཐར་སྐབས་ན་གསལ་བ་བཞིན་དང༌།
མགོ་ཟླའི་བདེ་མཆོག་སྒྲུབ་མཆོད་གྲོལ་འཕྲལ་ཁལ་ཁ་བསྟན་དར་བླ་མར་ཀྱཻ་རྡོར་རྒྱུད་དབང་དང༌། རྗེ་བཙུན་ས་སྐྱ་པའི་གསེར་ཆོས་བཅུ་གསུམ་ཉིན་གཉིས་ལ་རྫོགས་པ་ཁྱད་འཕགས་མགོན་ཁང་དུ་ལྷ་བརྒྱད་ཀྱི་རྗེས་གནང་དེ་སྐབས་ཐོ་རེངས་སྔ་བ་ནས་བཟུང་སྒྲུབ་མཆོད་ཡན་ལ་རྡོ་རྗེ་གཞོན་ནུའི་བསྙེན་

མཚམས་སྔོན་འགྲོའི་སྟོད་ལས་རྡུལ་ཚོན་གྱི་དཀྱིལ་འཁོར་སྒྲུབ་གནང་གིས་དབྱངས་ཉིས་རྫོགས་སུམ་རྫོགས་ཀྱིས་གཏོར་བསྔོ་ཡན་ཆད། བདེ་མཆོག་སྒྲུབ་མཆོད་གྲོལ་ནས་ཁལ་ཁར་ཆོས་འཆད་ས་མ་རུབ་བར་དང༌། དེ་ནས་སྔ་འཕྲོས་བསྐང་གསོ་བཅས་སྲོད་ཆེན་ཟིན་ཙམ་ལ་གྲོལ་བར་མཛད་པ་སོགས།
སོ་སྐྱེའི་བློ་ཡུལ་ལས་བརྒལ་བ་འཕགས་ཆེན་བྱང་ཆུབ་སེམས་དཔའི་བདག་བས་གཞན་གཅེས་ཀྱི་རྣམ་ཐར་ལྷུར་བཞེས་འདི་འདྲ་ནི་རྗེ་རྡོ་རྗེ་འཆང་དེ་ཉིད་ལ་སྔ་ཕྱི་རྣམ་པ་ཀུན་ཏུ་མང་དུ་མཆིས་ཀྱང་འདིས་མཚོན་པར་བྱའོ།།ཉེར་གསུམ་ཉིན་ཕུར་བསྙེན་ལ་བཞུགས་གདན་འཇགས་རྒྱུའི་སྔ་དྲོ་དཀར་བདུད་ཀྱི་རྗེས་གནང་ཞིག་བསྩལ་ཏེ།
ལྷ་མཆོག་རྡོ་རྗེ་གཞོན་ནུའི་བསྙེན་མཚམས་ལ་ཐུགས་གཞོལ་བའི་ཚེ་དཀར་བདུད་ཕུར་སྲུང་རྣམས་དགྱེས་པའི་རྣམ་འགྱུར་དུ་མ་དང་བཅས་ཞལ་ཡང་ཡང་བསྟན་པའི་རྐྱེན་གྱིས་བསྟོད་པ་རྒྱས་པ་འདིའང་དེ་དུས་མཛད་ཅིང༌།
ཐོ་རེངས་ཀྱི་ཆ་འགའ་ཞིག་ཏུ་སྲུང་མ་དེ་དག་གིས་མཆོད་པ་ཁ་གསོ་བ་དང༌། མཆོད་མེད་སྤར་པར་རྗེ་ཉིད་བཞེངས་པར་བསྐུལ་བ་སོགས་བསྟན་སྲུང་མངོན་སུམ་དུ་བྲན་དུ་འཁོལ་བའི་ངོ་མཚར་མཛད་པས་དུས་འདའ་བའི་སྐབས་སོ།།དགུང་གྲངས་ཉེར་གཉིས་སུ་ཕེབས་པ་ལྕགས་རྟ་ལོ་ཕུར་པའི་ལྗགས་བསྙེན་སྐབས་དབོ་ཟླའི་ཚེས་དགུའི་ཐོ་རེངས་འཇམ་མགོན་གནས་གསར་བ་ཆེན་པོ་ཉིད་ཟས་གཙང་སྲས་པོར་དངོས་སུ་གཟིགས་གྲོལ་འཕྲལ་ཆོས་སྡེ་ཉི་ཟླ་ཟུང་གིས་དགེ་འདུན་རགས་བསྡུས་རྣམས་ལ་བཀའ་ཆོས་ཀྱི་བང་མཛོད་

རྒྱ་ཆེར་འཇོ་བར་མཛད་ནས། ནག་ཟླའི་ནང་འཇམ་དབྱངས་གཟི་འོད་འབར་བའི་ཞབས་མཐིལ་ལ་ལྗགས་ལྡག་མཛད་པའི་མུར་སྐུའི་གཡོན་འཁྲིས་དེ་ན་འཕགས་པ་ཀླུ་སྒྲུབ་དང༌། ཞི་བ་ལྷའི་སྣམ་སྦྱར་བརྩེགས་པ་ཞིག་གཟིགས་པ་དང༌།
འཇམ་མགོན་ཨ་མེས་ཞབས་ཀྱིས་ལན་གསུམ་གྱི་བར་དུ་ཞལ་བསྟན་ཏེ་རྗེས་སུ་བཟུང༌། སྣྲོན་ཟླར་ཆོས་རྗེ་དཔའ་ལྡན་ཆོས་སྐྱོང་གི་དབོན་པོར་ཚེ་དབང་གྲུབ་རྒྱལ་མ་དང༌། ལྕགས་ཁུ་རིན་གླིང་བླ་མ།
ཐུབ་བསྟན་མཁན་ཟུར་བཅས་ལ་ཚེ་རྟ་ཟུང་འབྲེལ་གྱི་དབང་བསྩལ་ཞིང༌། ཟླ་མཇུག་ནས་ཆུ་སྟོད་ཚེས་འགོ་བར་ཡང་བསྐྱར་གཞིས་རྩེ་ཆིབས་བསྒྱུར་ཐེངས་གཉིས་པའི་སྐབས་བཀྲ་ཤིས་བདེ་ལེགས་སུ་བཞུགས་སྒར་གྱི་ཚེའང༌།
སྒོ་དུ་མ་ནས་འཇིགས་ཤིང་ཉམ་ང་བ་ཞིག་མཆིས་ནའང༌། བསླུ་མེད་ལས་འབྲས་ཀྱི་རྟེན་འབྲེལ་དང༌། རྗེ་རྡོ་རྗེ་འཆང་ཉིད་ཀྱི་ཐུགས་རྗེས་ཐུགས་བསྐྱེད་ཕྲིན་ལས་ལས་ཤར་བའི་མཐུན་འགྱུར་གྱི་རོལ་མོ་འཁྲོལ་བ་སོགས་གསུངས་པ་ནི་འདི་སྐབས་གོང་ནས་ཨམ་བན་གཉིས་ལ་བཀའ་ཕེབས་ཏེ་ཝང་དཱ་ལས་རྐྱེན་ལམ་དུ་བཏང་སྟེ།
རིང་མིན་གོང་ས་ཐམས་ཅད་མཁྱེན་པ་མཆོག་ནས་ཆོས་སྲིད་གཉིས་ཆར་འགན་བཞེས་ཀྱིས།
བཀའ་བློན་དུ་རྡོ་རིང་གུང་པཎྜི་ཏ་དང༌། མདོ་མཁར་ཞབས་དྲུང་ཚེ་རིང་དབང་རྒྱལ། ཐོན་པ་སྲིད་གཅོད་ཚེ་བརྟན། ཛ་སག་བླ་མ་ཉི་མ་རྒྱལ་མཚན་བཅས་གསར་བསྐོས་ཀྱིས་ཞབས་པད་བཞིར་གྲགས་པའི་ཐོག་མ་བྱུང་བ་བཅས།
བོད་འབངས་ཚང་མ་བདེ་སྐྱིད་ལ་སྤྱོད་སྐབས་ཀྱི་དུས་དེ་ཡིན་འདུག རིམ་གྱིས་གདན་ས་ཆེན་པོར་ལེགས་པར་

ཕེབས་ཏེ་ཕྱི་ནང་གསང་བའི་འགལ་རྐྱེན་ཞི་ཕྱིར་ལྷ་ཁང་རྩེ་མགོན་ཁང་དུ་གསུང་ཉིན་གསུམ་མ་ཞིག་མཛད་རྗེས། འཆར་འཕར་གྱི་བསྟན་དོན་མཛད་སྒོ་རྣམས་རྗེ་བཙུན་གོང་མ་རྣམས་ཀྱི་ཐུགས་བསྐྱེད་ལས་མི་འགོང་བར་མཛད་དེ།
དབྱུག་ཟླར་གུར་གྲྭ་བརྒྱད་ལ་རྟ་མགྲིན་ཡང་གསང་གི་དབང་དང༌། ལྷ་བརྒྱད། ཞལ། དུར་བདག པུ་ཏྲ་བྲན་བདུད། དཀར་བདུད་ཁྲོ་བཅུ་རྣམས་ཀྱི་རྗེས་གནང་དང་ལུང་འགའ་ཞིག་བཅས་ལེགས་པར་བསྩལ་ནས།
མགོ་ཟླའི་ཉེར་དགུར་གཏོར་བཟློག་གྲུབ་འཕྲལ་དབུ་རྩེ་རྙིང་མར་བདུན་ཕྲག་གཅིག་བླ་མ་གོང་མ་རྣམས་ཀྱི་ཕྱག་བཞེས་དང་མཐུན་པར་ཐུགས་སྒྲུབ་མཛད་དེ། མགོ་ཟླའི་ཕྱི་མའི་ཡར་ཚེས་བརྒྱད་ལ་སྒོ་རུམ་གཟིམ་སྤྱིལ་དཀར་པོའི་མགོན་ཁང་སྟེང་འཛུགས་ཆོག་རྒྱས་པ་གནང་བའི་མགོ་གཟུངས་ཞུགས་གཤོམ་ཚུལ་ནས་མཇུག་འཛུགས་ཆོག་གི་བར་ཚང་མ་རྗེ་བཙུན་གོང་མའི་ཡིག་ཆ་གུང་བསྒྲིགས་ཀྱི་ཐོག
ཡང་དག་པའི་ལམ་ནས་འདྲེན་པར་མཛད་སྐབས་བསྟན་སྲུང་དགྱེས་པའི་མཚན་མའང་གསལ་བར་འཁྲུངས་ཤིང༌།
བཅུ་དྲུག་ནས་བདུན་ཕྲག་གཅིག་ལྗགས་བསྙེན་སྔོན་འགྲོའི་བཅོམ་ལྡན་འདས་སྙིང་པོ་ཀྱཻ་རྡོ་རྗེ་མན་ངག་ལུགས་རྡུལ་ཚོན་གྱི་དཀྱིལ་འཁོར་ལ་བརྟེན་པའི་སྒྲུབ་མཆོད་མཛད་པའི་བར་རྣམས་སུ་བན་ཚང་པ་འགའ་ཞིག་ལ་ཞལ་དཀར་པོ་ཚེ་འཕེལ་དང༌།
གང་གི་ཨ་ལྕེ་དྲུང་ལ་བཅུ་གཅིག་ཞལ་གྱི་རྗེས་གནང་དང་འབྲེལ་པར་རྗེ་ཉིད་ཀྱི་གསུང་རྩོམ་བསྙེན་ཡིག་གི་ལུང་དང༌།
ངོར་པ་འགའ་ཞིག་ལ་སྒྲ་མི་སྙན་གྱི་ཚེ་དབང་རྣམས་གནང༌།

ཉེར་དྲུག་ནས་བཅོམ་ལྡན་འདས་སྙིང་པོ་ཀྱཻ་རྡོ་རྗེའི་གཞི་བསྙེན་ཟླ་དྲུག་གི་བར་དུ་བཀའ་དྲིན་ཆེ་སྐབས་ལྷག་པའི་ལྷའི་ཞལ་གཟིགས་པའི་རྟགས་འཁྲུངས་ཚུལ་གྱི་གསུང་ཡང་སྣང་བ་བཅས་འདི་ནི། རྗེ་རྡོ་རྗེ་འཆང་ནས་ཀྱཻ་རྡོར་གཞི་བསྙེན་གཉིས་པའི་སྐབས་དང༌།
དེའི་ཚེ་དེའི་དུས་སུ་གདན་སའི་ལུགས་ཟུང་གི་མཛད་སྒོ་རྣམས་འཇམ་མགོན་མཐུ་སྟོབས་ཀྱི་མཚན་མཆོག་ཅན་ནས་གང་གིས་ཁུར་བཟོད་པར་མཛད་ཅིང༌། དེ་ལོ་མེས་སྲོང་སྡེ་པ་ཀུན་ཕན་དམ་ཆོས་རྒྱལ་མཚན་ལ་གནང་རྒྱུའི་གུར་གྱི་བྲིས་ཐང་ཐུན་མོང་མ་ཡིན་པ་ཞལ་བཀོད་གནང་སྐབས་སྔར་གྱི་གུར་ལྷ་བརྒྱད་སྟེང༌།
དམག་ཟོར་རྒྱལ་མོ་བེ་ཅོན་ཐོད་ཁྲག་ལྟེ་བའི་ཐད་ཀར་མགོ་སྤྲོད་དུ་བཟུང་བ་ཞིག་འཁྲུངས་པའི་ཁྲོད་ནས་དབུ་མཛད་དབང་ཕྱུག་ཆོས་འབྱོར་ཡིན་སྙམ་པ་ཞིག་གིས་བྱང་སེམས་དཀར་པོ་ཀ་པཱ་ལ་གང་རྗེ་ཉིད་ལ་ཕུལ་བ་དང༌།
གཞན་ཡང་གཉན་མགོན་ཞལ་བཞི་པའི་སྐོར་ལ་གཟིགས་སྣང་ངོ་མཚར་ཅན་མང་དག་ཡོད་གསུངས་པ་ལས།
ཆོས་སྐྱོང་བཀའ་གཉན་པས་རེ་ཞིག་གསུང་མགུར་ལས་ཀྱང་མ་གྲོལ། འཆི་བདག་ལས་ཀྱི་གཤིན་རྗེ་ཕུར་ཁང་གི་སྒོ་ཚད་དང་མཉམ་པ་ཞིག་ཀྱང་བཀའ་གཉན་པའི་ཚུལ་གྱི་གཟིགས་སོ།།དགུང་གྲངས་ཉེར་གསུམ་པ་ལྕགས་ལུག་སྣྲོན་ཟླའི་ནང་ཀྱཻ་རྡོ་རྗེའི་ལྗགས་བསྙེན་གྲོལ་ལ་ཁད་རིགས་བདག་ཐར་རྩེ་བ་ཉིད་ཕེབས་པས།
རྗེ་རྡོ་རྗེ་འཆང་ཐུགས་དགེས་པའི་གསུང་ལས། བླ་མ་དང་ཡི་དམ་དབྱེར་མེད་དུ་འགྲུབ་པ་འདི་རྟེན་འབྲེལ་ཤིན་ཏུ་ལེགས་གསུངས་ཤིང་ལས་བཞིའི་སྦྱིན་

སྲེག་སོགས་གྲུབ་ནས་ཞལ་རྒྱས། ཆུ་སྟོད་ཟླ་ནང་འཇམ་མགོན་གཅུང་རིན་པོ་ཆེ། རིགས་བདག་ཐར་རྩེ་ཟུང་དང་ཁྲུམས་ཟླའི་གསང་འདུས་སྒྲུབ་མཆོད་དང་བསྟུན་དེའི་དབང་བཀའ་སོགས་མང་དུ་གནང་ནས། དབྱུག་ཟླའི་ཚེས་གཉིས་ནས་ལམ་གཏོར་དང༌།
དྲུག་ལ་གདན་ས་འོག་རྩེ་གདོང་གི་ཕྱོགས་ལ་ཆིབས་བསྐྱོད་དེ་བཅུ་གཅིག་ལ་རྩེ་གདོང་དུ་ཕེབས་ནས་ཞག་གཉིས་ལྕང་ཅན་མགོན་ཁང་དུ་ཕྲིན་འཆོལ་ཟབ་རྒྱས་ཀྱིས་བཅུ་བཞི་པ་མཆོད་ཐོག་གདན་ས་དེ་ཉིད་དུ་ཕུར་པ་སྒྲུབ་མཆོད་གསར་འཛུགས་མཛད།
གཟའ་སྐར་སོགས་གཟིགས་ཡུལ་དུ་མ་གྱུར་ཀྱང་འགྲུབ་སྦྱོར་རང་འགྲིག གྲོལ་ཉིན་ཉེར་བདུན་ལའང་འགྲུབ་སྦྱོར་རང་འགྲིག་བཅས་རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་དང༌།
ཡུལ་ཕྱོགས་དེའི་བདེ་སྐྱིད་བླ་ནར་འཕེལ་བའི་བསླུ་མེད་རྟེན་འབྲེལ་གྱི་འཇུག་སྒོ་བཟང་པོར་གྲུབ་ཅིང༌། དེའི་ཚེ་ཉིད་ནས་རྡོ་རྗེ་སློབ་དཔོན་གྱི་ཁུར་བཞེས་ཐོག་གྲྭ་སུམ་ཅུ་སྐོར་གྱིས་སྦྱོར་དངོས་རྗེས་གཙང་ཐག་པ་ཁུར་བླངས་སུ་མཛད་པའི་རྒྱུན་ད་ལྟའང་ཀུན་གྱི་སྤྱོད་ཡུལ་དུ་གྱུར་པ་འདི་བཞིན་དང༌།
འཆམ་ཆས་སོགས་མཁོ་དགུའི་ཡོ་བྱད། མཆོད་པ་བསྙེན་བཀུར།
འཛུགས་སྟོན་སོགས་གྱ་ནོམ་པ་རྒྱ་ཆེ་མུ་མེད་དུ་མཛད་ནས། ཟླ་མཇུག་དུས་གཏོར་དང༌། ཚེས་གཅིག་ལ་གྱེ་རེ་མདོ་མཆོད་གཞིས་ཀར་གཏོར་སྤོད་རྫོང་རི་གནས་གཟིགས་སོགས་དང༌། བཞིའི་སྔ་དྲོ་དོར་འབུལ་སྡུད་བླ་རྙིང་སོགས་ལ་མཁའ་སྤྱོད་མའི་བྱིན་རླབས་དང༌།
ལྕང་ཅན་མགོན་ཁང་ཉམས་གསོ་གསར་བསྐྲུན་ལྟར་དུ་མཛད། དྲུག་ལ་བདུད་འདུལ་མགོན་ཁང་

གཏོར་སྤོད་དང་ཆབས་ཅིག་ཞལ་བཞི་ཡུམ་ཆེན་སྲིང་མོ་བཞི་དང་བཅས་དངོས་སུ་བཞུགས་པའི་སྤྲུལ་པའི་གཡག་རྭ་ལྔ་སོགས་མགོན་ཁང་སྟེང་དུ་གདན་འདྲེན་གྱིས་མཚན་ཡང་བསིལ་ཚལ་མགོན་ཁང་དུ་མངའ་གསོལ། དེ་དང་ལྷུན་རྩེའི་གཏོར་སྤོད་སོགས་གྲོལ་ནས།
རང་ཕྱོགས་བུ་ཆེན་པ་དང་བསྙེན་གནས་མ་ཆོས་སྡེ་པ་བཅས་ལ། དབང་རྗེས་གནང་ལུང་ལ་སོགས་པའི་ཆོས་བཀའ་རྒྱ་ཆེ་བ་བསྩལ་ཏེ། དེ་ནས་རིམ་ཕེབས་ཀྱིས་ངོར་ཨེ་ཝཾ་ཆོས་ལྡན་འདུས་ཚོགས།
བླ་ཁག་ཞབས་དྲུང༌། རིགས་བདག་ཐར་རྩེ་ཁུ་དབོན། རྗེ་སངས་རྒྱས་ཡེ་ཤེས་དཔོན་སྐུ་མཆེད་སོགས་ལའང་མཁའ་སྤྱོད་བྱིན་རླབས་དབང་ལུང་དུ་མ་བསྩལ་ཞིང༌། དེ་སྐབས་ཐར་རྩེ་རྡོ་རྗེ་འཆང་ནས་སྔོན་དུ་གཅེན་ལུང་ལ་ཕེབས་སྐབས།
ཐམས་ཅད་མཁྱེན་པ་དཔལ་མཆོག་རྒྱལ་མཚན་གྱི་ཡབ་གཞིས་མཁས་སྔ་ལྷོ་པ་ཟེར་བ་ཞིག་གི་ནང་དུ་བཞུགས་དུས་རྗེ་དེའི་ཕྱག་རོལ་གུར་མགོན་འདི་ཉིད་གཟིགས་པས། དེ་དུས་ཐར་རྩེ་རྗེས་ཕྱག་རོལ་དེ་གདན་སར་ཕྱག་འབྱོར་ཡོང་བའི་ཕྲིན་འཆོལ་མཛད་པ་དུས་སུ་སྨིན་ཏེ།
མཁས་སྔ་ལྷོ་པས་ཐར་རྩེ་ཁྱེར་ཏེ་འདི་སྤུས་བསྒྱུར་མཛད་དགོས་ཞུས་པ་བཞིན། ཐར་རྩེ་རྡོ་རྗེ་འཆང་དགེས་པའི་གསུང་གིས་གོང་གི་ལོ་རྒྱུས་དང་བཅས་རྗེ་རྡོ་རྗེ་འཆང་ཉིད་ལ་ཕུལ་བ་ད་ལྟའང་དཔལ་ལྡན་ས་སྐྱའི་ཕྱག་རོལ་དྲག་གྲས་གུར་མགོན་ལྷ་དགར་གྲགས་པ་འདི་ལགས།
གཞན་ཡང་རྗེ་དེ་ཉིད་ཀྱི་ཕྱག་བབས་སྒྲ་དབྱངས་སྙན་གྲགས་སོགས་རོལ་ཆ་མང་དག་མཆིས་སོ།
།དེའི་ཚེ་བླ་བྲང་སོ་སོ་ནས་ལེགས་འབུལ་དག་སྤྱི་བྱེའི་བློ་ཁམས་

དང་འཚམས་པའི་མཛད་པ་རྣམས་གྲུབ་རྗེས་གདན་ས་ཆེན་པོ་དཔལ་ལྡན་ས་སྐྱར་ཕེབས་གདོང་རྟེན་འབྲེལ་ཕུན་སུམ་ཚོགས་པའི་སྒོ་འཕར་གཅིག་ཏུ་ཕྱེ་སྟེ། འཕགས་ཆེན་གོང་མའི་སྤྱོད་ཚུལ་མཐའ་དག་བདག་གིར་བཞེས་པ་བླ་མ་ཞི་བ་ལྷ་ཉིད་ཐུགས་བསྐྱེད་ཀུན་བཟང་སྨོན་ལམ་ཅན་གྱིས་ཉེ་བར་དྲངས་ཏེ།
དངོས་འབུལ་གྱི་བདོག་པ་གྱ་ནོམ་པ་དང་བཅས་ཞབས་པད་ག་ལ་བར་བསྙེགས་པའི་དགེ་མཚན་གསེར་ཞལ་ལ་ལོངས་སྤྱོད་པའི་སྐབས་ཐུགས་བཞེད་ཀྱི་ཆོས་སྒོ་དབྱེ་བར་མཛད་པ་ལ་གཙོ་བོ་རྡོ་རྗེ་ཕུར་པའི་སྟོད་ལས་ཀྱི།
སྨད་ལས་དྲག་པོ་སྒྲོལ་དབང་དེ་དང་འབྲེལ་བའི་རྒྱུད་རྒྱ་གཞུང་སྒྲུབ་དཀྱིལ་བོད་གཞུང་རྗེ་ཉིད་དང་བླ་མ་གོང་མས་མཛད་སྐོར།
གསུང་ངག་རྡོ་རྗེའི་ཚིག་རྐང་སོགས་ཞལ་སློབ་མཆོག་གི་ཐུགས་ཀྱི་བུམ་བཟང་རེ་བའི་བཅུད་ཀྱིས་གཏམས་པར་གྱུར་ཅིང༌། དེའི་ཟླ་མཇུག་ཞལ་གྱི་བསྙེན་མཚམས་སྔོན་འགྲོའི་གཏོར་བཟློག་ཟོར་འཛིན་མཛད་དུས་ཀྱང་དངོས་ཉམས་གྱི་མཚན་མ་བཟང་པོ་འཁྲུངས་ཤིང༌།
དེ་ནས་ཉི་ཤར་བ། ན་རི་རྫོང་ཆུང་བ། དཔལ་ལྡན་ཆོས་སྐྱོང་གི་དབོན་པོ། རྒྱ་དཔོན། རབ་གླིང་བླ་མ། མེས་སྲོང་རྒན་གཞོན། ཞྭ་ལུ་ཉི་ཤར་བླ་མ་རྣམས་ལ་རིམ་བཞིན་སོ་སོར་འདོད་ཆོས་རྒྱ་ཆེར་བསྩལ་བ་སོགས་ཏེ་མདོར་ན་བསྟན་པའི་བྱ་བ་ཐོས་བསམ་སྒོམ་གསུམ་དང༌།
མཁས་པའི་བྱ་བ་འཆད་རྩོད་རྩོམ་གསུམ་གྱིས་རྣམ་པ་ཐམས་ཅད་དུ་དུས་འདའ་བར་མཛད་པས།
དགུང་གྲངས་བཅུ་གཉིས་ནས་ཉེར་གསུམ་འདིའི་བར་དུའང་ཀྱཻ་རྡོར་རྒྱུ་དབང་ཚར་ལྔ་བཅུ་ང་གྲངས། ལམ་

དབང་ཉི་ཤུ་ལྷག་ཙམ། བདེ་མཆོག་ནག་པོ་པའི་དབང་བཅུ་ལྷག གསང་འདུས་མི་བསྐྱོད་པ་བདུན་ཙམ། བདག་མེད་མ་དྲུག ཕུར་པའི་སྟོད་ལས་བཅུ། སྨད་ལས་བཞི། མཁའ་སྤྱོད་མའི་བྱིན་རླབས་ཉི་ཤུར་ཉེ་བ། ཀུན་རིག་དང་ཚེ་དཔག་མེད་ང་དྲུག་དང༌།
རྗེས་གནང་ལྗགས་ལུང་སོགས་ནི་བགྲང་བ་ལས་འདས་པ་ཞིག་བཀའ་དྲིན་ཆེ། གོང་ལོ་ཁམས་སོ་སོར་འཁོད་པ་ལྟར་དང༌། གཞན་ཡང་རྗེ་རྡོ་རྗེ་འཆང་ཉིད་ཀྱི་ཐུགས་ཉམས་སུ་ཉིན་ཞག་ཕྲུག་རེར་སྒོམ་སྒྲུབ་ཆག་མེད་ཀྱང་ཉི་ཤུ་རྩ་བདུན་ཙམ་རེ་བཞེས་པར་མཛད་པ་སྟེ།
དེ་དག་ཀྱང་རྗེ་ཉིད་ཀྱི་གསུང་ལས། སྣང་སྲིད་སྒྱུ་མར་ཤེས་པའི་ཀུན་བློ་ཡིས། ཞེས་གསུངས་པ་བཞིན་སྣང་སྲིད་སྒྱུ་མར་རྟོགས་ཏེ་སྤང་གཉེན་རོ་གཅིག་ཁྱབ་བདག་སྐུ་བཞི་ཡེ་ཤེས་ལྔ་ལྡན་གྱི་གོ་འཕང་བརྙེས་སུ་ཟིན་ཀྱང༌།
གདུལ་བྱ་རྣམས་ལ་དོན་འདི་དག་ལེགས་པར་གདམས་ཏེ་བསྟན་མཁས་ཀྱི་བགྱི་བ་ལ་དུས་རྟག་ཏུ་གཞོལ་བའི་བདག་ཉིད་ཆེན་པོར་ལྷུན་གྱིས་གྲུབ་བོ།།དགུང་གྲངས་ཉེར་བཞི་པ་ཆུ་སྤྲེལ་གསར་འཕྲལ་བཞུགས་ཐབས་ལྷོར་སྤོས་གནང་དང༌།
དེ་ལོ་མུས་ཆེན་བསོད་ནམས་དཔལ་བཟང་དང༌། ཞལ་དཀར་ངག་དབང་ལགས་ལ་བཀའ་འདོམས་བཞིན་གུར་གྱི་མགོན་པོའི་ལས་སྦྱོར་ཐུན་མོང་མ་ཡིན་པ་དང༌།
ཚོགས་བདག་འགབ་འདྲེ་བསེ་གདོང་ཅན་ཡང་གནོན་པར་མཛད། ནག་ཟླའི་ནང་རྗེ་རྡོ་རྗེ་འཆང་སྐུ་མཆེད་ནས་བྲག་རྫོང་མའི་ལས་ཚོགས་ཤྭ་བཟློག་རྒྱ་ཆེར་སྒྲུབ་པར་མཛད་ནས།
ས་གར་ཐར་

རྩེ་རྗེའི་སྐུ་རིམ་དུ་དྲུག་ཅུ་པ་ཞིག་གནང་སྐབས་གནས་གསར་རྡོ་རྗེ་འཆང་ཡང་ས་སྐྱར་བྱོན་ཞིང་འདི་ལོ་གནས་གསར་རྗེར་གོང་དུ་བསྟན་པ་བཞིན་གསང་སྔགས་གསར་རྙིང་གི་ཆོས་སྐོར་གྱི་གཙོ་བོ་དམར་པོ་སྐོར་གསུམ་དང༌།
གུར་མགོན་གྱི་ཕྱི་ནང་གསང་གི་ཉམས་ཁྲིད་རྗེས་གནང་ལུང་སོགས་གསན་སྐབས་གནལ་ལམ་འོད་གསལ་གྱི་ངང་དུ་བཀའ་རྩོམ་འདི་ལྟར་ཡང་མཛད་དོ། །ཁའུ་བྲག་རྫོང་ནག་པོའི་རི་ཁྲོད་དུ། །ཟབ་དོན་དུ་མའི་འབྱུང་གནས་ཆོས་ཀྱི་རྗེ།
།ས་ལོ་འཇམ་པའི་རྡོ་རྗེ་རྡོ་རིང་པར། །སྙིང་ནས་གསོལ་བ་འདེབས་སོ་བྱིན་གྱི་རློབས། །ཞེས་གསུངས་པ་འདི་འདྲའི་རིགས་གཞན་ཡང་རྗེ་ཉིད་ལ་མང་དུ་འཁྲུངས་ཀྱང་གསང་འོས་འགའ་ཞིག་ནི་འོད་གསལ་དེ་ལས་བཞེངས་ནས་ཐུགས་དྲན་ཆེར་མི་གསལ་བའི་ཚུལ་མཛད་ལགས།
དེ་མཚམས་ནས་གཞི་ཚོམས་དམར་སྟེང་འོག་དངོས་གྲུབ་གླིང་སོགས་ཀྱི་ཉམས་གསོ་གསར་བསྐྲུན་ལྟ་བུ་དང་སྔགས་དུས་ཀྱི་འབུར་སྐུ་རྣམས་གཟུངས་ཞུགས་སུ་མཛད་དེ།
དཀར་བདུད་ལྕམ་དྲལ་གྱི་སྣང་བརྙན་བྱིན་རླབས་ཀྱི་གཟི་བརྒྱ་འབར་པ་འདི་དག་གསར་བསྐྲུན་མཛད་སྐབས་དང༌། དེའི་ཚེ་འཇམ་མགོན་གནས་གསར་བར་སྒེར་པའི་སྲས་མོ་གང་གི་གཅུང་དམ་པའི་རིག་མར་འོས་ཚུལ་མཛད་པ་བཞིན།
མཛོད་པ་སོགས་ཚང་མ་བཀའ་གྲོས་མཐུན་པར་ཐག་ཆོད། དེའི་སྔོན་དང་ཆུ་སྟོད་ཟླ་ནང་སོགས་ལ་རྗེས་གནས་གསར་བ། མུས་ཆེན་བསོད་ནམས་དཔལ་བཟང་སོགས་ལ་ཨ་མེས་ཞབས་ཁུ་དཔོན་གྱི་རྣམ་ཐར་ལྗགས་ལུང༌།
ཕུར་སྒྲུབ་དང་བསྟུན་ཕུར་དབང་ཚར་གཉིས།

གཞན་དད་ལྡན་མང་པོར་གསང་འདུས་ལུགས་གཉིས་དབང་སོགས་མང་དུ་གནང༌། དབྱུག་ཟླའི་ནང་གོང་སྐུ་རྣམས་ལ་རྗེ་རྡོ་རྗེ་འཆང་སྐུ་མཆེད་ནས་རབ་གནས་འབྲིང་པོ་དང༌། རྒྱལ་བ་རྡོ་རྗེ་ཕུར་པའི་སྒོ་ནས་མཛད་གོང་དུ་ཨ་ཎི་དྲུང་སྐུ་ཁམས་ཉོག་མུར་ཡང་ཡང་སྐུ་གམ་དུ་ཕེབས་ཏེ་བཀའ་མོལ་ཞིབ་གླེང་མཛད་རྗེ་སྐུ་མཆེད་གུར་དྲག་ཀྱི་ལྗགས་བསྙེན་ལ་བདུན་གཅིག་བཞུགས་སྐབས་ཉེར་དགུ་ཨ་ཎི་དྲུང་ཀུན་དགའ་བསྟན་པའི་ཉི་མ་ཞིང་བརྗེས་པ་ཞབས་རྗེས་རྣམས་བཀའ་སྡོམ་མཐིལ་ཕྱིན་བསྩལ་ཏེ།
གུར་དྲག་སྦྱིན་སྲེག་དང་སྨིན་ཟླའི་ཚེས་མགོར་བདག་མོ་བསུ་བའི་སྔོན་འགྲོ་ཕྲིན་འཆོལ་སྐབས་སྐྱེད་ལྷས་སུ་རྟག་གཏོར་འཛུགས་གནང་གིས་རྗེ་བཙུན་ས་སྐྱ་པའི་གདུང་རྒྱུད་རིན་པོ་ཆེ་ཆད་མེད་མྱུར་བྱོན་གྱི་ཆེད་དུ་ཞག་ཤས་ཕྲིན་འཆོལ་ལ་གཞོལ།
ཐོ་རེངས་ཞིག་ལ་རྗེ་ཉིད་ཀྱི་ཞབས་སྤྱོད་ཁུང་ལ་ཤོར་བའི་རྐྱེན་གྱིས་ཞབས་ལྷམ་ཡུ་བ་སྒྲོག་བཅས་གཡམ་རྣོན་གྱིས་ཐལ་བུབས་ཏེ།
ཞབས་པུས་གཡས་ཀྱི་འོག་ཙམ་དུ་སྐུ་རུས་མཐོང་ཚོད་ཀྱི་རྨ་བྱུང་ཡང་ཞག་ཤས་ནས་རང་སྐམ་ལ་སོང་བ་ནི་ངོ་མཚར་གྱི་མཛད་པ་འཕྱང་མོ་ཉུག་དང་བྲལ་བའོ། །དེའི་ཚེ་འོད་གསལ་དུ་སླར་འབྱུང་གི་མཚན་མ་འདི་ལྟར་འཁྲུངས་ཏེ།
མགོན་ཁང་དེ་སྔར་ལས་རྒྱ་ཆེ་ཞིང་བླ་བྲེ་ཡོལ་བ་སོགས་བཀོད་པ་ཕུན་སུམ་ཚོགས་པས་བརྒྱན་པའི་ནང་ཁའུ་པའི་སྐུ་འདི་ན་བཟའ་དར་ཚོན་གཟབ་མ་བཅས་བཞུགས་ཁྱིམ་ནས་ཕྱིར་ཅུང་ཟད་འཐོན་པའི་ཞལ་འཛུམ་གསུང་འབྱོན་ལ་ཁད་ཡོད་པའི་དྲུང༌།
བུད་མེད་རྒན་མོ་ཞིག་གིས་ལྕགས་ཕུར་གསེར་ཚགས་

མ་དར་ཚོན་གྱིས་བརྒྱན་པ་ཞིག་རྗེ་ཉིད་ལ་ཕྱག་འཚལ་སྔོན་འགྲོའི་སྒོ་ནས་ཕུལ་བའི་མུར། ཀ་གདོང་གི་གཏོར་སྒོམ་དེ་ཞལ་བྱང་ལ་བསྟན་ནས་གཏོར་མ་བཞེངས་རྒྱུ་ཡིན་དགོངས་པ་ཞིག་དང༌། ཡང་སྐབས་ཤིག་གསེར་གྱི་རྡོ་རྗེ་གཉིས་ཕྱག་ཏུ་འབུལ་མཁན་ཞིག་འཁྲུངས་པ་རྣམས་ཀྱི་འབྲས་བུ་མངོན་གྱུར་ཀུན་གྱིས་སྤྱོད་ཡུལ་དུ་གྱུར་པ་འདི་བཞིན་དང༌།
སྨིན་ཟླའི་བཅུ་གསུམ་ལ་བདག་མོ་ཕེབས་པའི་སྟོན་མོ་གཞས་སོགས་གཟབ་འཆོར་དང༌།
ཁྱད་པར་གོང་ས་རིན་པོ་ཆེས་གཟིམ་འགག་འོད་འཇོ་སྐུ་ཚབ་ཏུ་ཆེད་མངགས་ཀྱིས་ལེགས་པོ་ཚད་མེད་བསྩལ་པ་སོགས་གཞིས་བྱེས་མཐའ་དག་ནས་རྟེན་འབྲེལ་གྱི་སྒོ་བརྒྱ་ཕྱེ་བར་མཛད་སྐབས་ཅུང་ཟད་འཚུབས་ཉམས་ཀྱི་རྟགས་འགའ་ཞིག་ཀྱང་བྱུང༌།
དེ་ནས་གཞུང་ཞབས་མཆོག་ནས་ཞོལ་ཁང་ཆོས་མཛད་ཆེད་མངགས་ཀྱིས་ཞག་ཤས་གསུང་བསྙད་ཉིན་གང་ཚོམས་ཆེན་དུ་མཛད་པའི་དབུ་དང༌། མདོས་ཆུང་མདོས་ཆེན་སོགས་གང་གི་བཀའ་ཡིས་འཇམ་མགོན་གཅུང་དམ་པར་ལེགས་པར་འདོམས་སོ།།དགུང་གྲངས་ཉེར་ལྔར་ཕེབས་པ་ཆུ་བྱ་རྟ་ཟླའི་ཚེས་གཅིག་ལ་རླུང་ཆེན་ཚད་མེད་བྱུང་བ་བལ་ཡུལ་ནས་གཞན་ལ་མེད་འཇུག་བྱས་པར་གླེང་ཞིང་དེ་ནས་མང་མཁར་གནས་གསར་བས་འཆམ་གཟིགས་འབུལ་དང༌།
ཚེས་དྲུག་ནས་བཟུང་ཡོངས་རྫོགས་བསྟན་པ་རིན་ཆེའི་ཉམས་ལེན་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་འཇིགས་བྲལ་སྟོབས་ཀྱི་མགོན་པོ་དཔལ་ལྡན་བིརྺ་པ་ཉིད་ལ་ཡེ་ཤེས་ཀྱི་མཁའ་འགྲོས་དངོས་སུ་

སྩལསྩོལ་བའི་མན་ངག་མཁའ་འགྲོའི་ཞལ་རླངས་ཅན་ཐོག་མར་འཆད་པའི་སྒོ་དབྱེ་བར་མཛད་དོ། །ཞལ་སློབ་གྱི་གཙོ་བོ་འཇམ་མགོན་མཐུ་སྟོབས་དབང་ཕྱུག་གི་དབུ་གཡས་སྐལ་ལྡན་རྣམས་ལ་ཟླ་གསུམ་གྱི་རིང་སྩོལ་བར་མཛད་པའི་ཆོས་ཀྱི་རྣམ་གྲངས་ནི།
རྗེ་རྡོ་རྗེ་འཆང་ཉིད་ཀྱི་ལྗགས་རྩོམ་གདུང་རབས་རིན་པོ་ཆེའི་ཞལ་སྐོང་ནང་གསལ་བཞིན་དང༌། སྣྲོན་ཟླའི་ཚེས་ལྔ་ནས་འབུམ་ཐང་གཙུག་ལག་ཁང་རྟེན་བརྟེན་པ་བཅས་ཉམས་གསོ་ས་འབུམ་དངུལ་གདུང་དུ་བསྐྲུན་པ་རིང་བསྲེལ་རྣམ་བཞིས་ཕྱུར་བུར་བཀང༌།
ས་རྒྱན་གནམ་རྒྱན་མཆོད་དཔྱད་གདན་རབས་སོགས་ངོ་མཚར་གྱི་བཀོད་འདོམས་བླ་ན་མེད་པའི་མགོ་ཚུགས་པར་མཛད། དེ་མཚམས་ནས་གསོལ་ཐབས་ལྷོར་སྤོ་གནང་གིས་ཆུ་སྟོད་ཟླ་ནང་རྗེ་བཙུན་རིག་བྱེད་ལྷ་མོའི་ཆར་འབེབས་ལ་ཐུགས་གཞོལ་བའི་སྐབས།
ཤིང་རྡོ་རྗེ་ཕུག་ན་འཇམ་མགོན་མཐུ་སྟོབས་དབང་ཕྱུག་ཉིད་དེ་སྔོན་ནས་སྐུ་སྙུན་པའི་འཕྲོད་བཞེས་གནང་མུར།
རྗེ་ཉིད་ལ་འཕྲལ་དུ་ཕེབས་བརྡ་ཞིག་བྱུང་བར་རྟབ་རྟབ་པོར་བྱོན་པས། སྐུ་རླུང་གི་རྣམ་པ་འདྲ་མོས་དྲན་མེད་དུ་བཞུགས་འདུག་པ་ལ་རྗེ་ཉིད་ནས་ཐབས་སྣ་ཚོགས་ཀྱི་འདུ་ཅི་ཡང་ཞིག་མཛད་པས༌།
དར་ཙམ་ནས་ལྗགས་དབུགས་ཀྱི་རྒྱུ་བ་སླེབས་ཙམ་བྱུང་ཞིང་དེ་སྐབས་ཐར་རྩེ་དང་གནས་གསར་རྗེ་གཉིས་ཆར་བཞུགས་པ་ལ་སྐྱབས་འཇུག་ལྗགས་གུལ་གསུང་བརྟག་བཅས་ཞུ་གནང་ལ། གཉིས་ཀའི་གསུང་ལ་འཕྲལ་འཚུབ་ལས་སྐྱོན་མི་ཡོང་གསུང་བ་བཞིན།
ཕྱི་དྲོ་ནས་ཐུགས་དམ་མཛད་ཁུལ་དང༌། མི་ངོ་ཆེར་མི་མཁྱེན་ཅིང་གསུང་

ཡང་མི་མཛད་པ་བཅས་རྗེ་རྡོ་རྗེ་འཆང་ཉིད་ནས་བཅར་བཞུགས་ཀྱིས་ཉིན་གང་འཁྱོལ། མཚནམོ་ཞབས་འབྲིང་པ་རྣམས་སྐུ་དྲུང་དུ་བཀས་མངགས་ཏེ་རྗེ་ཉིད་གཟིམ་ཕུག་གི་མདར་བཞུགས་པས། ནམ་ཕྱེད་ཙམ་ནས་མནལ་བདེ་མོར་ཁུགས་པའི་གནས་ཚུལ་སྙན་དུ་གསོན།
སང་ཉིན་ནམ་ལངས་འཕྲལ་སྐུ་འཁྲིས་སུ་ཕེབས་པས་ཞལ་འདོན་གནང་ཐུབ་ཙམ་འདུག་པས་ཐུགས་བདེ། དེ་ཉིན་འཇམ་མགོན་གནས་གསར་བ་ནས་ཚེ་དབང་སོགས་བསྩལ་བ་ནས་རིམ་དྭངས་ཀྱིས་ཕུར་སྒྲུབ་སོགས་ལ་ཕེབས།
དེའི་ཚེ་ཐར་རྩེ་དང་གནས་གསར་རྗེ་གཉིས་ཆར་ནས་བདག་མོར་རྟེན་འབྱུང་དངོས་པོའི་གནང་ཆ་དང་ལེགས་སློབ་ཞལ་ཏ་སྩོལ་བར་བཙུན་མོར་སྐུ་དངོས་ཕེབས། སྟོན་མགོར་ཐར་རྩེ་རྡོ་རྗེ་འཆང་ངོར་ཕེབས་གོང་གསུང་ལས།
རྗེ་རྡོ་རྗེ་འཆང་དེ་ཉིད་མཁྱེན་རབ་ལ་ས་སྐྱ་པཎ་ཆེན་དང༌། མངའ་ཐང་ཕྲིན་ལས་ལ་འཕགས་ཆེན་བློ་གྲོས་རྒྱལ་མཚན་དང་མཐུ་སྟོབས་ནུས་རྩལ་སྔགས་འཆང་ཆོས་ཀྱི་རྒྱལ་པོ་དང་མཚུངས་པ་ཡོང་ངེས་རང་ལགས།
ཞེས་ལྐོག་གྱུར་རྗེན་གསལ་གྱི་ལུང་བསྟན་ཐོག་ཏུ་འཁེལ་བ་སྩོལ་རྗེས་རིག་འཛིན་ཕོ་བྲང་གི་སྒོ་སྒྲིགས་སོགས་ཤིན་ཏུ་འགྲིག་པར་མཛད་དེ། ཕེབས་སྐྱེལ་ཞུ་མི་རྣམས་ལ་ད་ནི་གཟིམ་ཆུང་ཡ་གིར་ཡང་དེ་ཙམ་མོ།
།ཞེས་འགྱངས་མིན་ནས་ཞིང་བརྗེ་བའི་གསུང་དང༌། སྟོན་ནས་དགུན་འགོའི་བར་གནས་གསར་རྡོ་རྗེ་འཆང་ནས་གསར་རྙིང་དུ་མའི་ཆོས་བཀའ་དང་ལྷག་པར་མགོན་པོ་ཞལ་བཞི་པའི་ཆོས་སྐོར་རྗེས་གནང་ཉམས་ཁྲིད་ལུང་སོགས་ཡོངས་རྗོགས་བསྩལ་ཞིང་ཕར་ཡང༌།
འཇམ་མགོན་

གཅུང་གནས་གསར་ཞལ་དཀར་རྗེ་དྲུང་ཆོས་སྡེ་ཉི་ཟླ་ཟུང་གི་དགེ་འདུན་ཁ་ཤས་ལ་འཁོར་ལོ་བདེ་མཆོག་ལུ་ནག་དྲིལ་བུ་གསུམ་གྱི་དབང་ཆེན་སོགས་འགའ་ཞིག་ལ་སྒྲུབ་ཐབས་རྒྱ་མཚོ་གྲགས་པའི་རྗེས་གནང་ཚང་མ་ལུང་སོགས་ཆོས་བཀའ་རྒྱ་ཆེར་འཇོ་བར་མཛད།
དེའི་སྔོན་སོག་པོ་ཆིང་ཅུང་གི་མི་སྣ་སོགས་སྔར་བླ་མེད་དབང་གི་སྨིན་པ་རྣམས་ལ་དཔལ་ས་སྐྱའི་གསེར་ཆོས་བཅུ་གསུམ་སོགས་རྒྱ་ཆེར་བསྩལ་ཏེ་མཐར་འཇམ་མགོན་གནས་གསར་བ་ཉིད་དབུས་ཕྱོགས་ལ་ཆིབས་བསྒྱུར་སྐབས་རྗེ་རྡོ་རྗེ་འཆང་ཉིད་ཐུགས་འཕྲེང་ཡང་བྱུང་ཚུལ་གསུངས་པ་ནི་གནས་གསར་བ་ཉིད་གདན་ས་འདིར་རྗེས་ཕེབས་ཀྱི་སྐབས་སོ།།དགུང་གྲངས་ཉེར་དྲུག་ཏུ་ཕེབས་པ་ཤིང་ཁྱིའི་དཔྱིད་ཀྱི་ཆོས་གྲྭ་ལྷ་བྱང་སོགས་སྐལ་ལྡན་མང་པོ་གསུང་ངག་རིན་པོ་ཆེ་ལམ་འབྲས་བུ་དང་བཅས་ཐེངས་གཉིས་པ་སྩོལ་སྐབས་གསུང་ངག་སྔོན་མར་མ་གནང་བའི་དབང་ལུང་རྗེས་གནང་སོགས་མཛད་པའི་རྣམ་གྲངས་རྣམ་ཐར་ཆེན་མོ་བཞིན།
གཞན་ཡང་རྣམ་ཐར་འདི་སྟོད་སྨད་བར་གསུམ་དུ་གསུངས་པའི་དབང་ལུང་ཁྲིད་གསུམ་སྣང་ཚུལ་རྣམས་མདོར་བསྡུས་ལས་ཞིབ་པར་རྟོགས་པར་འདོད་ན་རྣམ་ཐར་ཆེན་མོ་ལས་ཤེས་པར་བྱའོ།
།དེ་ནས་གོང་སྨོས་བཞིན་འབུམ་ཐང་གཙུག་ལག་ཁང་ཕྱི་ནང་གཅོང་ཟོམ་ཅན་ལ་བླ་མ་གོང་མ་དུ་མས་ཉམས་གསོ་ཉེན་ཀ་སོགས་རྒྱུན་ཆགས་སུ་མཛད་ཀྱང་གཏན་བརླིང་ཁེལ་བ་མ་བྱུང་བའི་སྟབས། རྟེན་བརྟེན་པར་བཅས་ཡོངས་རྗོགས་གསར་བསྐྲུན་གྱིས།
རྙིང་

པ་གྱར་ཟེགས་ཕྲན་བུ་ཙམ་ཡང་མེད་པ་ལྟ་བུར་བཀས་འདོམས་ཟིན་པ། གནམ་ས་བར་གསུམ་མཛེས་བྱེད་མཆོད་ཚོགས་ཀྱིས་ཕྱུར་བུར་བཀང་བ་རྣམས་ཀྱི་ཆར་གཞི་ཧ་ལམ་གྲུབ་དུས་གང་གི་ཡུམ་མཆོག་དམ་པ་ཉིད་སྙུན་བཞེས་ཀྱི་མུ་དང༌།
ས་གའི་གསང་འདུས་སྒྲུབ་མཆོད་ཐོག་གསེར་ཅན་གྲྭ་སྐོར་བ་བཅུ་ལྷག་དང༌། དེའི་བླ་མ་དཔོན་གཡོག་སོགས་ལ་འདོད་འབྲས་བཞིན་གསང་འདུས་མི་བསྐྱོད་པའི་དབང་དང༌། ཁམས་པ་གྲྭ་རྒྱུན་བསྙེན་མཚམས་པ་བདུན་ཙམ་ལ་ལྷ་བརྒྱད་རྗེས་གནང༌།
སྣྲོན་ཟླའི་ནང་སྒྲུབ་མཆོད་ཐོག་ཆོས་གྲྭ་ལྷོའི་དབྱར་ཆོས་པ་རྣམས་དང༌། གསེར་ཅན་གྲྭ་སྐོར་བ། མུས་པ་བཅས་ལ་འཁོར་ལོ་སྡོམ་པ་ནག་པོ་པའི་དབང་ཚར་གསུམ་དང༌།
ཡབ་རྗེའི་དགོངས་རྗོགས་ཀྱེཻ་རྡོར་སྒྲུབ་མཆོད་ཐོག་གདོང་དགའ་ཆོས་སྡེ་བ་སོགས་སྐལ་ལྡན་གྱི་སྐྱེ་ཕོ་མོ་མང་པོ་དང༌། ས་སྟོད་གཞིས་གཉེར། གཡང་ཆོས་རྒྱལ་སྲས། གཉའ་ནང་པ་དཔོན་གཡོག་སོགས་མི་གྲངས་བརྒྱ་དང་བརྒྱ་ཕྱེད་ལ་ཀྱཻ་རྡོ་རྗེའི་རྒྱུ་དུས་ཀྱི་དབང་ཚར་དྲུག་དང།
ཡང་གདོང་དགའ་བ་ཕལ་ཆེར་དང་ཆོས་སྡེ་བྱང་པ་འགའ་ཞིག་བཅས་བདུན་རེ་ཁྲོ་བཅུའི་རྗེས་གནང་ཚར་གསུམ། གྲོ་བཞིན་ཕུར་སྒྲུབ་ཐོག་ཕོ་བྲང་ན་བཞུགས་ཤིང༌།
ཕུར་སྒྲུབ་སྐབས་སྔ་ཕྱི་སྣ་ཚོགས་སུ་འབུམ་ཐང་གཟུངས་ཞུགས་འོད་ཟེར་དྲི་མེད་དེའི་དཀྱིལ་ཆོག་གྲངས་གསོག་གི་སྒྲུབ་པར་མཛད་པ་དང༌། སྐབས་འགར་བཞི་ཐོག་ཏུ་ཕེབས་ཏེ་རྒྱལ་ཡུམ་དམ་པའི་རྐྱེན་སེལ་ལ་རྗེ་རྡོ་རྗེ་འཆང་སྐུ་མཆེད་ནས་ཐུགས་གཞོལ་བའི་སྐབས།
ཡུམ་གྱི་གསུང་ལས། དོ་ནུབ་

བཞི་ཐོག་ཏུ་བཞུགས་ལ་སང་ཉིན་ཚོགས་དུང་བྱུང་བསྟུན་བྱོན་ཅིག་གསུངས་པ་བཞིན་མཛད་ནས་སང་ཉིན་ཕེབས་ཁར་ཡུམ་གྱི་སྐུ་དྲུང་དུ་བྱོན་གསུངས་པ་ལྟར་ཕེབས་པར། ཡུམ་གྱི་གསུང་ལས། ད་ལམ་བདག་ནད་འདིའི་ཁ་ནས་ཐར་བ་ཞིག་མི་ཡོང་བས།
དེས་ན་ཉིད་རང་ནི་སྐུ་ན་དར་བབ་ལུགས་གཉིས་ལ་མཁྱེན་རླབས་རྒྱས་པ་སོགས་བློ་ཀྱོག་མ་དགོས། འོན་ཀྱང་བསྟན་འགྲོའི་མཛད་པར་ཐུགས་བརྩོན་ཆེ་གཤིས་སྐུ་འཁྲུགས་མ་བྱུང་བར་མཛོད།
གཅུང་པོ་འདི་ཐུགས་སེམས་ཆུང་ལ་སྐུ་གཅོང་ཆེ་ཞིང་ཞབས་འདེབས་མ་ཐུགས་གྱོང་བ་སོགས་འོ་བརྒྱལ་རང་བྱུང་དོགས་དང༌། སྐུ་ཚེའང་ཧ་ཅང་རིང་བ་ཞིག་མ་བྱུང་དོགས་པས། ནམ་བཞུགས་བར་སྐུ་མཆེད་ད་ལྟ་བཞིན་ཐུགས་མཐུན་པ་དང་དབུ་འདོན་ཡང་དག་མཛོད།
གཞན་ཡང་རྗེ་བཙུན་དྲུང་རྣམས་དང་ཞབས་ཕྱི་སོགས་ལ་ཞལ་མངག་དུ་མ་མཛད་མཐར། རྒན་མོ་ང་འདས་ཤུལ་གང་མཛད་ནའང་ཉིད་རང་ནས་མཁྱེན་པས་དེས་མ་འཐུས་པ་གང་ཡང་ཞུ་རྒྱུ་མེད་གསུང་མ་ཐག་རྗེ་ཉིད་ཀྱི་ཐུགས་ལ་ལྟ་བ་བཀའ་རྟགས་ཀྱི་ཕྱག་རྒྱ་བཞི་གསལ་འདེབས་ལྟ་བུར་འཁྲུངས་པའི་མུར་དར་ཙམ་མཉམ་པར་བཞག་རྗེས།
གསུང་ལན་དུ། ད་དུང་སྐུ་རིམ་འཕྲོད་བཞེས་སོགས་ཡང་དག་ཞུ་བས་ཡར་སྐྱེད་བཞེས་ཐུབ་ཙམ་ཨེ་ཡོང༌།
ཅི་སྟེ་ཇི་གསུང་བཞིན་ཐོག་བབ་ཤར་ཚེ་གང་ཅིའི་ཞལ་ཆེམས་འགྱོད་མེད་ཞུ། གསུངས་པས་ཡུམ་མཆོག་ཉིད་ཐུགས་དགྱེས་པ་རབ་ཀྱི་རྩེར་སོན། དེ་ནས་ཕུར་སྒྲུབ་རིང་དང་ཁྲུམས་ཟླའི་བཅུ་གསུམ་བར་རེས་འཇོག་གིས་དེ་ཉིན་དབང་ཁང་ན་དཔལ་

གསང་བ་འདུས་པ་འཇམ་པའི་རྡོ་རྗེའི་སྒྲུབ་མཆོད་གནང་སྐབས་གློ་བུར་དུ་ད་ནི་གཤེགས་པར་ཉེ་བས་རེ་ཞིག་ཡར་བྱོན་ནས་གསོལ་བ་བཞིན་མཛད་པས་མིའང་མི་མཁྱེན་ཅིང༌། སྤྱན་ཕན་ཚུན་དུ་གཟིགས་ཐུབ་ཙམ་མཆིས་པས་དེ་མ་ཐག་རྗེ་རྡོ་རྗེ་འཆང་ཆེན་པོས་བདུད་རྩི་རིལ་བུ་ཁྲུས་ཆུར་སྦྱར་བ།
སངས་རྒྱས་ཀྱི་འཕེལ་གདུང་རིན་པོ་ཆེ་རྣམས་གནང་བས་དར་ཙམ་ནས་ཐུགས་དྲན་གསལ་ཞིང༌། བཅུ་བཞིའི་ཤར་གྱི་སྐྱ་རེས་ཤར་ཙམ་ལ་སྒྲུབ་མཆོད་ཀྱི་ཚོགས་དུང་གསན་མ་ཐག་ཡུམ་ཉིད་ཕྱག་ཐལ་མོ་སྦྱོར་བཞིན་པའི་མུར་དགོངས་པ་ཆོས་དབྱིངས་སུ་ཞུགས་འཕྲལ།
གང་གི་ཞལ་ཆེམས་བཞིན་གཟིམ་འོད་ལ་ནས་མཁའ་སྤྱོད་མའི་འཕོ་བ་གསལ་འདེབས་སོགས་དགོངས་ཟབ་རྗོགས་ཐབས་ཀྱི་མཛད་སྒོ་མཐའ་དག་རྗེ་རྡོ་རྗེ་འཛིན་ཉིད་ཀྱི་གསུང་གིས་ལེགས་པར་འདོམས་ནས།
དགུན་དུས་ཀྱི་ཚེ་འཇམ་མགོན་དཔལ་ལྡན་ཆོས་སྐྱོང་དང་ཞལ་རྒྱས་མགོ་ཟླའི་ནང་ཚ་རོང་སྡེ་པ།
ཆོས་སྡེ་ལྷོ་བྱང༌། གླིང་ཚང་བླ་མ་དགུན་ཆོས་པ་བསྙེན་མཚམས་པ་སོགས་འགའ་ཞིག་འདོད་ཆོས་དབང་སོགས་བསྩལ། དེ་མཚམས་ནས་ཁམས་ཕྱོགས་ཧོར་ཁང་གསར་དཔོན་གཡོག་བརྒྱ་སྐོར་རྗེ་རྡོ་རྗེ་འཆང་ཉིད་ཀྱི་སྙན་གྲགས་སྒྲ་འཛིན་གྱི་བུ་གར་ལྷུང་བས་དད་པའི་ཡིད་ཀྱི་ཁྱེའུ་དབང་མེད་དུ་ཁུགས་ཏེ་དངོས་འབུལ་རྒྱ་ཆེ་བ་དང་བཅས་མཇལ་ཕྱག་ལ་བཅར་བ་གཞུང་སྣེ་ཤན་བཅས་ལའང་ལུགས་ཟུང་གི་བདག་རྐྱེན་སྤྱི་དང་བྱེ་བྲག་བླ་མ་ཞི་ཁྲོའི་ཚེ་དབང་བསྐུར་བ་བཅས་ལེགས་པར་བསྩལ་ཏོ།།

དགུང་གྲངས་ཉེར་བདུན་དུ་ཕེབས་པ་ཤིང་ཕག་རྒྱལ་ཟླའི་བཅུ་གཉིས་ལ་རྗེ་རྡོ་རྗེ་འཆང་ཆེན་པོའི་རིགས་བདག་དམ་པ་ལུགས་ཟུང་གཉིས་ཆར་ནས་སྐུ་དྲིན་གཞལ་བར་དཀའ་བ་ཐར་རྩེ་རྡོ་རྗེ་འཆང་ནམ་མཁའ་བསམ་གྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོ་ཞིང་འདིའི་གདུལ་བྱ་རེ་ཞིག་རྫོགས་པའི་དགོངས་རྗོགས་ཀྱི་རིམ་པ་སྤྱི་དང་བྱེ་བྲག་རྗེ་རྡོ་རྗེ་འཆང་ནས་དངོས་དང་བརྒྱུད་ནས་མཛད་དགོས་རྣམས་ཡང་དག་པར་བཀའ་དྲིན་ཆེ་མཐར།
བསམ་ཡས་མཁན་གསར། འདམ་ཐོག་བླ་མ། ལྕགས་ལ་མགྲོན་གཉེར། གཞུང་སྣེ་ཤན་པ། རྩེ་གདོང་འབུལ་སྡུད་བླ་མ་འབྲུག་བླ་སྤྲུལ་སྐུ་སོགས་སྐལ་ལྡན་མང་ལ་འདོད་ཆོས་དབང་བྱིན་རླབས་རྗེས་གནང་ཡང་དག་བསྩལ་ཞིང༌།
སྡེ་དགེ་མཁན་རིན་པོ་ཆེ་དཔལ་ལྡན་ཆོས་སྐྱོང་སོགས་བརྒྱ་ཕྲག་བརྒལ་བར་རྟ་མགྲིན་རྗེས་གནང་དང་ཚེ་དབང༌། རྫོང་གསར་བླ་མ་སོགས་ལ་ཕུར་དབང༌། ལྷོ་བྱང་བསྙེན་མཚམས་སར་ལྷ་བརྒྱད་སོགས་ཀྱི་རྗེས་གནང༌།
ཚོ་སྒོ་སྐོར་ཆེན་པ་མངའ་ཞབས་དན་ཁྲོད་པ་ཕོ་མོ་དྲུག་བརྒྱ་སྐོར་གྲུབ་རྒྱལ་ཚེ་དབང་ཚར་གཉིས་སོགས་བསྩལ། གཞན་ཡང་རྟ་ཟླའི་ནང་ངོར་ཐར་རྩེའི་འབུལ་སྡུད་པ་དང་སྤྲས་བླ་མ།
ཀ་ལེབ་བླ་གསར། དབོ་ཟླའི་ནང་སྡེ་དགེ་གཉེར་པ། ནག་ཟླའི་ནང་དབོན་ལྷ་རྒྱལ་སོགས་མང་པོར་སོ་སོར་འདོད་ཆོས་ཀྱི་རེ་བ་སྐོང་བར་མཛད། དེའི་ཚེ་བཅོ་བརྒྱད་ཐོ་རེངས་སྒོ་རུམ་བླ་མ་ལྷ་ཁང་དུ་འཇམ་མགོན་ས་སྐྱ་པཎྜི་ཏ་སྐུ་གཟི་བརྗིད་དང་ལྡན་ཞིང་ཞལ་འཛུམ་པ་བཅས་དངོས་སུ་གཟིགས་པ་ནས་བཟུང་སྐུ་

བསྟོད་ཤེས་བྱ་ཐམས་ཅད་མ་སོགས་ཤླཽ་ཀ་གཅིག་ཕྲེང་འཁོར་རེ་ཆག་མེད་དུ་མཛད། གཞན་ཡང་འགྲོ་མགོན་འཕགས་པ་རིན་པོ་ཆེ་ཐེངས་གསུམ་ཙམ་གཟིགས་པའི་གཅིག་འབུམ་ཐང་ལྡེབ་བྲིས་ལ་ཡོད་པ་འདི་བཞིན་དང༌། རྒྱ་གར་ཤར་ཕྱོགས་ཟ་ཧོར་གྱི་རྒྱལ་ཁམས་དེ་དཔལ་ས་སྐྱ་ནས་བརྩམས་པའི་ལྷོ་ནུབ་ན་ཡོད་པར་ནམ་མཁའ་འཇའ་ཚོན་གྱིས་གང་བ་དང༌།
སྐབས་ཤིག་མུས་ཀྱི་སྤང་སྟེང་ཞིག་ན་བླ་མ་རབ་བྱུང་བགྲེས་པོ་སྐུ་བེམ་དྲག་ཆེམ་མེ་བ་ཞིག་གསོལ་ནས་ཆོས་འཆད་མཛད་རྒྱུ་ཡིན་དགོངས་པ་དང༌།
ཡང་མུས་ཀྱི་འདུ་ཁང་ཀ་བཞི་མ་ཁ་ལྷོར་བསྟན་ཞིག་ན། བླ་མ་བགྲེས་པོ་དེ་ག་བཞུགས་ནས་རྡོ་རྗེ་སྙིང་འགྲེལ་གྱི་བཤད་པ་མཛད་པ་དང༌། ཡང་དཔལ་ཆེན་ཕོ་བྲང་རྙིང་དུས་ཡོངས་རྫོགས་འཁྲུངས་པའི་གཡབ་ཁ་ནུབ་བསྟན་ཞིག་ཏུ་གུང་ཚིགས་མཛད་ཀྱིན་བཞུགས་པ་དང༌།
ཞྭ་ལུའི་ལྡེབ་བྲིས་ལ་མཛད་པ་བཅུ་གཉིས་ཀྱི་བཤད་པ་གནང་མུ་ནས་བདེན་བཞིའི་ཆོས་འཁོར་བསྐོར་བ་བཤད་པའི་ཚེ་གོས་སེར་གྱི་སྣམ་སྦྱར་བཞེས་ནས་གནང་བ་སོགས་སྔོན་གནས་རྗེས་དྲན་ལྟ་བུ་ཡ་མཚན་མཚར་དུ་ཆེ་བ་དེ་རྣམས་ཀྱང་འཁྲུངས་ཤིང༌།
ནག་ཟླའི་ནང་ནས་ཆུ་སྟོད་ཟླ་སྐེད་བར་ཀུན་རྫོབ་ལྟར་སྣང་དུ་རྡོ་རྗེའི་སྐུ་བརྙེས།
རྗེ་རྡོ་རྗེ་འཛིན་ཆེན་པོ་ཉིད་ལ་སྐུ་ཁྲག་བརྟས་པའི་སྙུན་གཞི་བསྟུད་མར་བཞེས་ཚུལ་གྱི་སྐབས་འཇམ་མགོན་དཔལ་ལྡན་ཆོས་སྐྱོང་ནས་སྐུ་རིམ་གྱི་ཞལ་བཀོད་དང་ཉིད་ནས་ཀྱང་སྐུ་གེགས་སེལ་ཐབས་སྒོ་གང་ཟབ་མཛད་ཅིང༌།
ལྷག་དོན་རྗེ་ཉིད་ཀྱི་ཐུགས་དམ་ཚེ་སྒྲུབ་རྣམས་ལ་བརྩོན་པར་མཛད་པས་རིམ་གྱིས་སྙུན་

གཞི་དབྱིངས་སུ་དེངས། ལོ་དེའི་རིལ་སྒྲུབ་གང་གི་གཅུང་དམ་པ་ཉིད་ཀྱིས་ཐུགས་འགན་བཞེས་ཤིང༌། དེའི་ཚེ་རྗེ་བཙུན་གོང་མའི་བདུད་རྩི་རིལ་བུའི་རྟ་རྣམས་མང་དུ་སྤེལ་བར་མཛད། དེ་ནས་ཆུ་སྟོད་ཟླ་མཇུག་ཙམ་ནས་ཐུབ་བསྟན་མཁན་པོ་བསྟན་འཛིན་རྒྱལ་མཚན།
རི་ཁུད་སྤྲུལ་སྐུ་བསོད་ནམས་དབང་ཕྱུག སྡེ་དགེ་སྨད་ཤོད་བླ་མ་ཡོན་ཏན་རྒྱ་མཚོ་སོགས་སྐལ་ལྡན་རྣམས་ལ་སླར་ཡང་ཟབ་རྒྱས་ཀྱི་བདུད་རྩི་འདི་ལྟར་གྲོལ་བར་མཛད་དོ།
།སྣར་ཐང་བརྒྱ་རྩ་རྣམས་ཀྱི་རྗེས་གནང་ཡི་དམ་ཆོས་སྲུང་སོགས་ཀྱི་རྗེས་གནང་ཟུར་བཀའ་དྲུག་ཅུ་བརྒལ་ཙམ་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང༌། བདེ་མཆོག་ནག་པོ་ལུགས་སོགས་དབང་ཆེན་ཟུར་བཀའ་བཅུ་དྲུག་ཇོ་ལུགས་དང༌།
ཉི་སྦས་སྒྲོལ་མ་ཉེར་གཅིག་གི་རྗེས་གནང་གྲོ་བཞིན་ཕུར་སྒྲུབ་ཐོག་ཕུར་དབང་བཅས་ཏེ་དུས་གནས་ཐམས་ཅད་དུ་ཟང་ཟིང་དང་བྲལ་ཞིང༌། བསོད་ནམས་འཕེལ་བའི་རྒྱུར་འགྱུར་བ་ཆོས་སྦྱིན་འབའ་ཞིག་གིས་དུས་འདའ་བར་མཛད་དེ།
སངས་རྒྱས་ཀྱི་བསྟན་པ་རིན་པོ་ཆེ་ནམ་ལངས་ཉི་ཤར་ལྟ་བུ་ཞིག་བྱུང་ན་ཅི་མ་རུང་དགོངས་པའི་ཐུགས་བསྐྱེད་གཞར་ཡང་མི་བསྐྱུད་པ་འདི་ནི།
ཀླུའི་རྒྱལ་པོ་རྒྱ་མཚོས་ཞུས་པའི་མདོ་ལས་ཆོས་ཀྱི་སྦྱིན་པས་ནི་ཟག་པ་ཟད་པའི་མངོན་པར་ཤེས་པ་རྣམ་པར་དག་པར་འགྱུར་རོ། །ཞེས་དང༌། རིན་ཆེན་ཕྲེང་བར། ཆོས་ཀྱི་ཆེད་དང་དེ་བཞིན་དུ། །གཞུང་གི་དོན་དག་དྲན་པ་དང༌།
།ཆོས་ཀྱི་སྦྱིན་པ་དྲི་མེད་པས། །ཚེ་རབས་དྲན་པ་ཐོབ་པར་འགྱུར། །ཞེས་སོགས་མང་དུ་གསུངས་

པའི་དོན་ཡང་ཐུགས་ལ་འདོགས་པར་མཛད་དོ། །དེ་ནས་མགོན་ཁང་ཁག་བཞིར་ཕྲིན་འཆོལ་སོགས་སྔོན་འགྲོའི་དབྱུག་ཟླའི་ཉེར་ལྔའི་ཉིན། རྗེ་རྡོ་རྗེ་འཆང་སྐུ་མཆེད་རིན་པོ་ཆེ་ཞལ་རྣམ་པ་གཉིས་སྐུ་འཁོར་བ་རྣམས་དང་བཅས་དབུས་སུ་ཆིབས་ཀྱི་ཁ་ལོ་བསྐྱོད་པར་མཛད་པ་དེ་ནི་རྗེ་ཉིད་ཀྱི་དབུས་ཕྱོགས་སུ་ཕེབས་ཐེངས་གཉིས་པ་སྟེ།
མཎྜལ་དུ་གསོལ་ཚིགས་དགོན་རྒྱས་སུ་བཞུགས་ཞག དེ་ནས་རིམ་བཞིན་ལྕང་གཤོངས་དང་རྒྱ་མདུད།
སྲད་རྒོད་དང་ལྕགས་རི་སྣར་ཐང་དང་གཞིས་རྩེར་ཞག་གསུམ་སོགས་རོང་ཆེན་བརྒྱུད། རིམ་ཕེབས་ཀྱི་བར་ལམ་དགོན་ཁག་རྣམས་སུ་དབང་རྗེས་གནང་སྐྱེ་བོའི་ཚོགས་མཐའ་ཡས་པར་ཁྲོམ་དབང་སོགས་གང་ལ་གང་འདུལ་གྱི་གདུལ་བྱ་རྣམས་སྨིན་གྲོལ་ལ་འགོད་བཞིན་པར།
དེའི་ཚེ་གོང་ས་རིན་པོ་ཆེ་ཅུང་ཟད་སྐུ་ལྟེམ་ཚུལ་བཞེས་སྐབས་ཡིན་གཤིས་མཇལ་ཕྱག་སོགས་ཇི་ལྟར་ཡོང་ངམ་གསུང་མུ་དང༌། རོང་སྣེར་ཕེབས་དུས་རྒྱལ་རྩེར་འབྲུམ་དོགས་སོགས་གང་ས་ཡིད་གཉིས་ཀྱི་ཁྱོགས་ལ་འཆང་བཞིན་པར་ཕེབས་ཀྱང༌།
རྒྱལ་བ་ཡབ་སྲས་བཀའི་དགུང་བློན་རྣམས་སོགས་ཆེ་བཙན་ཚང་མས་གཟིགས་བསྐྱངས་ཕུན་སུམ་ཚོགས་པ་བསྟར། འདི་ཉིད་ཀྱི་ཡིག་ཚངས་བཀའ་ཁོངས་ན་བཞུགས་པའི་མ་ཁོངས་ཚང་མར་ཕྱི་ཁྲལ་སྣེ་སེལ་ཙམ་ལས་གཞན་རྩ་ཆག་གི་གཏན་ཚིགས་འབྱེད་ཁྲ་ཆེན་མོར་གྲགས་པའི་ཤེལ་བམ་སྦུག་དམ་རིན་པོ་ཆེ་དགྱེས་རྩལ་སོགས་དྲག་ཞན་མཐའ་དག་ནས་ཞབས་ཀྱི་པདྨོར་འདུད་ཅིང་ཕུ་དུད་ཆེ་བ་སོགས་ཏེ།
ཇི་སྐད་དུ། དམ་པ་རྒྱང་ན་གནས་ན་ཡང༌། །འཁོར་

འདབ་ཕན་པས་རིང་ནས་སྐྱོང༌། །ཞེས་དང༌། རྒྱལ་པོ་རང་ཡུལ་ཆེ་བ་ཙམ། །དམ་པ་གང་དུ་ཕྱིན་སར་བཀུར། །ཞེས་རྟེན་འབྲེལ་གྱི་ཆོས་ཉིད་དུ་མཆིས་ལགས་པ་དང༌། ལྷག་པར་གྲུ་འཛིན་ཕོ་བྲང་ཆེན་པོ་ནས་ཀུན་གཟིགས་བདུན་པ་ཆེན་པོས་བདག་རྐྱེན་དབུ་འདོན་གྱི་མཛད་པས་སྤྱིར་བག་དྲོ་ཞིང༌།
ཡང་སྒོས་དེ་སྔོན་གཞན་ནས་མཇལ་ཕྱག་ཞུས་པས་ཉེར་བླངས་སྐུ་ཁམས་ལ་གནོད་པ་འདྲ་ཡང་བྱུང་ཚོད་མཆིས་ཀྱང་རྗེ་རྡོ་རྗེ་འཆང་ཞལ་རྣམ་པ་གཉིས་ལ་ཕྱག་གནང་བའི་ནུབ་མོ་མཚན་གཟིམ་འཇམ་པ་དང༌།
ཞབས་བརྟན་ཕུལ་བ་ནས་སྐུ་ལ་ཡར་སྐྱེད་བཞེས་པ་སོགས་གོང་ས་དེ་ཉིད་ཀྱི་རྣམ་ཐར་ལྕང་སྐྱ་རྡོ་རྗེ་འཆང་གི་གསུང་རྩོམ་དེ་ནའང་བསྔགས་བརྗོད་བཅས་འཁོད་པར་གནང་འདུག་པ་བཞིན།
རྗེ་རྡོ་རྗེ་འཆང་ཆེན་པོ་དེ་ཉིད་ནི། དུས་དང་གནས་སྐབས་ཐམས་ཅད་དུ་གྲུབ་མཐའ་རིས་སུ་མ་ཕྱེད་པའི་མཁས་གྲུབ་ལ་གུས་ཤིང༌། དེ་དག་གི་གསུང་གི་བདུད་རྩི་བཞེས་པའི་དབུ་བླ་ཡང་གོང་གསལ་ལྟར་དང༌།
ཁྱད་པར་རྒྱལ་བ་ཡབ་སྲས་འདི་རྣམས་སྙིགས་དུས་བསྟན་འགྲོའི་མགོན་དུ་བསམ་བཞིན་ཕེབས་པ་ཡིན་དགོངས་པའི་ཐུགས་དད་རང་བྱུང་བཅོས་མིན་དུ་མཆིས་པའི་རྟེན་འབྲེལ་གྱི་གནད་དང༌།
འཕགས་མཆོག་ཕྱག་ན་པདྨོ་ཉིད་ཀྱི་ཐུགས་རྗེ་རྣམས་ལྷན་ཅིག་འཛོམ་པ་ངོ་མཚར་བླ་མེད་པ་ལས་བྱུང་བའོ། །དེ་ནས་འཛམ་གླིང་སྐྱེ་འགྲོ་ཀུན་གྱི་བསོད་ནམས་ཀྱི་ཞིང་མཆོག་དམ་པ་དང༌།
ཡང་སྒོས་བོད་ཁ་བ་ཅན་པའི་བསོད་ནམས་ཀྱི་བགོ་སྐལ་དུ་རྙེད་པ་ཇོ་བོ་རིན་པོ་ཆེའི་སྐུ་དྲུང་དུ་རབ་གནས་ཆིག་སྒྲུབ་

མཛད་པའི་ཚེ། གང་ཞིག་གཅུང་རིན་པོ་ཆེས་གཟིམ་ཆུང་ཁམས་གསུམ་དུ་སྨེ་བརྩེགས་ཀྱི་སྐུ་ཁྲུས་དང༌། གཞན་ཡང་ཤཱུ་ཨཾ་བན། བཀའ་མདའ་རྩིས་གསུམ་སོགས་ལ་དགེས་རྡོར་རྒྱུད་དབང་ཚར་གཉིས། མཁའ་སྤྱོད་མའི་བྱིན་རླབས་ལན་གཉིས་ཙམ་རྗེས་གནང་ཟུར་བཀའི་གྲས་བཅུ་ཕྲག་གཅིག་ཚེ་དབང་མི་འདྲ་བ་ལྔ་སོགས་སོ་སོའི་ཞུས་ངོར་འདོད་ཆོས་དེ་རྣམས་བསྩལ་ཏེ།
གསང་ཕུ་དང་ཤེལ་གྲོང་དུ་ཁྲོམ་དབང་སོགས་གདུལ་བྱ་རྣམས་སྨིན་གྲོལ་གྱི་གོ་འཕང་ལ་རེག་པར་མཛད་ཅིང༌།
གདན་ས་ནས་ཕེབས་གོང་དུ་འཇམ་མགོན་གཅུང་རིན་པོ་ཆེའི་གསུང་ལས། ད་ལམ་ངའམ་མཐུ་སྟོབས་གང་རུང་ཞིག་གིས་ཕུང་པོ་དབུས་སུ་བཞག་འགྲོ་གསུངས་པའང་ལྐོག་གྱུར་རྗེན་གསལ་གྱི་ལུང་བསྟན་འཁྲུལ་མེད་དུ་བྱུང་བ་དང༌།
གང་ལྟར་གནས་དེའི་མཛད་སྒོ་རྣམས་གྲུབ་སྟེ་རིམ་ཕེབས་ཀྱིས། བྲག་ཡེར་པ། འབྲོམ་སྟོད་འཕན་ཡུལ་འདའ་བསྐོར་ཆིབས་བསྒྱུར་ཏེ། ན་ལེནྡྲར་བདུན་གཅིག་བཞུགས་ཏེ།
དབང་རྗེས་གནང་མང་པོས་སྐལ་ལྡན་སྨིན་པར་མཛད་རྗེས། ལྕགས་རི་ཁྲ་མོ་དངསྟག་རྩེ། རྒྱ་མདའ་སྒྲུབ་རྙིང༌། རྒྱ་མ་ཁྲི་ཁང༌། དེ་ནས་ལ་མོ་དང༌། གཙང་ཐོག་དགེ་ལྡན་གནས་གཟིགས། ས་སྒང་དང༌།
བདེ་ཆེན་སྤུས་མགོ་དང་སྐྱིད་གཤོངས། གཡའ་མ་ལུང་དང་བསམ་ཡས་སུ་བཞུགས་ཞག་ཉེར་གཉིས་མཛད། ཤིང་ཕག་ལོ་མཇུག་དེར་སྐུ་རྟེན་འཕྲིན་ལས་པར་ཆོས་སྐྱོང་ཞལ་མི་གཟིགས་པ་ཞིག་བྱུང་བ་ནི། འགྱངས་མིན་ནས་འཛམ་གླིང་བསྟན་འགྲོའི་མགོན་པོ་གོང་ས་རིན་པོ་ཆེ་དང་འཇམ་མགོན་མཐུ་སྟོབས་

དབང་ཕྱུག་གང་ཉིད་སྐུ་ཞི་བའི་དབྱིངས་སུ་ཕེབས་པའི་ལྟས་དང༌། དེའི་དུས་སུ་སྐུ་ཕེབས་ཐོག་རྗེ་རྡོ་རྗེ་འཆང་ཉིད་ལ་ཆོས་སྐྱོང་གིས་དབུ་བཙུགས་ནས་བཀའ་བསྒོ་དམ་བཞག་མཛད་དགོས་ཞུས་པ་བཞིན་གནང་བ་ནས་བཟུང༌།
ཡང་ཡང་སྐུ་ཕེབས་པར་གྲགས་ལགས། གོང་གསལ་བཞུགས་གནས་རྣམས་དང་བསམ་ཡས་བཅས་པར་དབང་རྗེས་གནང་ལུང་གར་ཕེབས་སུ་སྐལ་ལྡན་རྣམས་ཀྱི་ཞུས་ངོར་བསྩལ་ཞིང༌། ཁྱད་པར་བསམ་ཡས་སུ་བདེ་མཆོག་ནག་པོ་ལུགས་ཀྱི་དབང་ཆེན་ཚར་བཞི།
ཕུར་དབང་ཚར་དྲུག དྲག་པོ་སྒྲོལ་དབང༌། ཀུན་རིག་དབང་གཉིས། མཁའ་སྤྱོད་མའི་བྱིན་རླབས་གསུམ། གཞན་ཡང་ལྷ་བརྒྱད་རྗེས་གནང་ལྗགས་ལུང་འགའ་ཞིག་དང༌། འཇམ་མགོན་གཅུང་རིན་པོ་ཆེ་ནས་ཀྱང་ཀྱཻ་རྡོར་རྒྱུད་དབང་ཚར་དྲུག
རྟ་མགྲིན་སྐྱེར་སྒང་རྗེས་གནང་བཅས་བསྩལ་བར་མཛད། དེ་དུས་དབུ་རྩེ་རིགས་གསུམ་གླིང་བཞི་གླིང་ཕྲན་གཙུག་ལག་ཁང་རྣམས་ལ་རབ་གནས་ཆོ་གའི་སྒོ་ནས་མེ་ཏོག་འཐོར་བར་མཛད་དུས།
ཐལ་རླུང་ཆེར་གཡོ་བ་སོགས་འཚུབ་ཉམས་འགའ་ཞིག་བྱུང་བས། གཏེར་སྟོན་ཆེན་པོ་ཀུན་བཟང་བདེ་ཆེན་རྒྱལ་པོར་གང་ཅིའི་བརྟག་ཞུ་མཛད་པས། འཇམ་མགོན་གཅུང་རིན་པོ་ཆེ་ཉིད་ཁོང་གི་ཆོས་བདག་ཏུ་གཏེར་ལུང་ལས།
ནུབ་ནས་ས་སྐྱའི་གདུང་རྒྱུད་བྱང་ཆུབ་སེམས། ཞེས་ལུང་ཟིན་དེ་ཡིན་ཚུལ་དང༌། སྐུ་ཚེའི་ཚད་མ་ངེས་གསུངས་པའང་མངོན་གྱུར་དུ་གོ་ཞིང༌། རྗེ་རྡོ་རྗེ་འཆང་ཉིད་ལས།
སོ་བདུན་ཞེ་ལྔ་འཕྲང་ལ་ཚེ་སྒྲུབ་དང༌། །ཚེ་དཔག་མེད་སྐུ་སྟོང་རྩ་བཞེངས་ཤིང་

མཆོད། །ཕྱེང་སྒྲོལ་དྲུག་ཅུ་རེ་དགུ་སྐུ་ཚེའི་ཚད། །གསུངས་པ་བྱུང་ཡང་སྐྱེ་འགྲོའི་བསོད་ནམས་ངན་པའི་སྣོད་དུ་སེང་དཀར་གྱི་འོ་མ་བཞིན་དེ་བས་སོ། །མགོ་ཟླའི་ཉེར་གཉིས་ལ་ས་སྐྱར་འཆི་མེད་བུ་ཁྲིད་དམ།
ཆོས་མཚན་འཆི་མེད་བསྟན་པའི་ཉི་མ་འདི་ཉིད་སྐུ་བལྟམས་པའི་ཚུལ་གཉེར་དཔོན་བགྲེས་པོས་བསམ་ཡས་སུ་ཡི་གེའི་བརྡ་སྦྱར་རོ།།དགུངས་གྲངས་ཉེར་བརྒྱད་དུ་ཕེབས་པ་མེ་བྱི་ཤར་འཕྲལ་བྲག་ཁ་རྫོང་དུ་བདུན་དང་རྩེ་ཐང་འབྲས་གླིང་དུ་བཞུགས་ཞག་གཉིས།
དེར་ཁྲོམ་དབང་ལྗགས་ལུང་སོགས་བསྩལ། དེ་སྐབས་རྩེ་ཐང་འབྲས་གླིང་ནས་གྲྭ་པ་ཞིག་ལ་དྲེགས་བྱེད་ཡིན་ཁུལ་ཁོག་ཏུ་བརླམས་ཚུལ་ལ། རྗེ་ཉིད་ཀྱི་གསུངས་ལས།
དེ་སྐབས་ངེད་ཀྱིས་སྔར་མེད་ཀྱི་སྲོལ་གསར་མི་དགོས་བྱས་པས། ཁོ་པ་ཚིག་ཟའི་ཞེ་ནག་གིས་ངེད་ཀྱི་ནུ་བོ་དེ་འདས་ཀྱང་གནོད་འཁྱོལ་ཚུལ་ངོ་སོ་བྱེད་པ་དང༌། གཞན་ཡང་འབྲས་གླིང་བར་མི་ཤེས་པ་གང་བྱུང་ཡང་ཁོ་པས་ཡིན་ཚུལ་དང༌།
རྩེ་ཐང་ལུང་སྤྱིར་ཡང་ཆར་པ་བསྲུང་ཚུལ་སོགས་བྱས་ཤིང༌། ལུས་གཡར་ཁོ་རང་ནས་ཀྱང་གྲྭ་ཚང་དཀྲུགས་ཤིང་ཁོ་ན་བྱེད་པ་སོགས་ཞིང་བཅུ་ཚང་བའི་ལས་ལ་མཐུ་རྩལ་ཡིན་པའི་ཁ་སོ་བཏོན་སྐད་འདུག་པས།
དགྲ་བགེགས་ངོ་མཚར་ཅན་ཤཱཀྱའི་བསྟན་ལ་རྒྱབ་ཀྱིས་ཕྱོགས་པ་ཞིག་ཡིན་པ་ལ་ནི་ཐེ་ཚོམ་མི་འདུག བཟང་ངན་གང་ཡིན་ནའང་ཡིན་དུ་ཆུག རང་རང་གི་ཐོག་ཏུ་རྣམ་སྨིན་ཁུར་ནས་འགྲོ་དགོས་ཡིན་འདུག་གོ་ཞེས་ཐུགས་འུར་ཉམས་དང་བཅས་གསུངས།
དེ་ནས་ཁྲ་འབྲུག་དང་སང་

ཉིན་གཏམ་སྙན་བཞུགས་ཁྲིའི་མདུན་གནས་གསར་རྡོ་རྗེ་འཆང་ཉིད་སློབ་ཚོགས་དང་བཅས་ཆིབས་བསུའི་ཇ་གྲལ་ཐོག དབུས་ལྷོ་བྱང་གི་གནས་ཚུལ་ལས་འཕྲོས་པའི་དོན་ཡོད་ཀྱི་དཔལ་མགུར་གྲོལ་བས་གནས་གསར་རྡོ་རྗེ་འཆང་ཉིད་ཐུགས་དགྱེས་རབ་ཀྱི་རྩེར་སོན་ཞིང༌།
བཀྲ་ཤིས་ཆོག་མང་སྐབས་མཛད་པའི་གར་འཆམ་སོགས་གཟིགས་ཕུལ། མགོན་ཁང་ཆེན་མོར་ཟླ་མཇུག་དུས་གཏོར་མཛད་སྐབས་བླ་མ་དང་མགོན་པོ་དབྱེར་མེད་ནམ་མཁའི་ཁམས་ཁྱབ་པ་ཞིག་གཟིགས་ཤིང༌།
རྗེས་སུ་བཟུང་བའི་བརྡ་ཡང་དག་པ་འཁྲུངས་པ་དང་ཆབས་ཅིག་སྙན་བརྒྱུད་ཀྱི་བསྟན་པ་དར་བའི་འཕྲིན་བཅོལ་གནད་སྨིན་དུ་བཀའ་དྲིན་ཆེ། འཇམ་མགོན་གནས་གསར་བ་ཆེན་པོར་རྗེ་ཉིད་ཀྱི་གསུང་རྩོམ་འགའ་ཞིག་གི་ལྗགས་ལུང་འབུལ་གནང་དང༌།
རྐྱེན་སེལ་དུ་གྲུབ་ཐོབ་ཚེ་དབང་ཞིག་ཞུ་བར་མཛད་པ་ནི་དུས་འདིར་ཕན་ཚུན་བཀའ་འབྲེལ་རྗེས་མར་ངེས་ཤིང༌། དེ་ནས་གོང་གི་གཏེར་སྟོན་ལ་ལུང་ཞུའི་གྲས་སུ།
བསམ་ཡས་ཆོས་སྐྱོང་སྐུ་ཕེབས་མིན་གྱི་སྐོར་མཆིས་པ་བཞིན། དེ་ལྟའི་ཚིག་རིགས་ཤིག་ལ། འདི་ལ་ལྷ་མི་གཉིས་ཀས་བསྐང་བཤགས་བྱ། ཞེས་གསུངས་འདུག་པ་ལ་འཇམ་མགོན་གནས་གསར་བ་ཆེན་པོ་ནས།
ལྷས་མི་ལ་བསྐང་བཤགས་ཇི་ལྟར་བྱེད། ཅེས་ཉམས་ལྡན་གྱི་གསུང་བཅས་བཞད། ཆོས་སྡེ་ནས་ཕེབས་ཉེར། ཕྱི་ནང་གསང་བའི་བཀའ་འདོམས་རྣམས་ཞིབ་རྒྱས་སུ་བསྩལ་ནས་སྲི་གཅོད་འབུམ་པར་ཕེབས་སྐྱེལ་བཀའ་དྲིན་ཆེ་སྟེ།
སྐུ་གསུང་ཐུགས་དགྱེས་པའི་རྣམ་རོལ་དུ་བཞུགས་ཤིང༌། ཁ་བཏགས་ཀྱི་གཡབ་

མོ་སོགས་མཛད་པ་ནི་རྩ་བའི་བླ་མ་རྡོ་རྗེ་འཆང་ཆེན་དེ་ཉིད་དངོས་མཇལ་གྱི་ཐ་མལ་རང་ཡིན་ལགས། དེ་ནས་སྒེར་པར་གྲུབ་ཐོབ་ཚེ་དབང་ཞིག་བསྩལ་བ་དེའི་ཚེ་སྒེར་ཡུམ་འདས་པའི་ཞེ་དགུ་འཛིན་སྐབས་བཅས་གཤེགས་བཞུགས་ཚང་མར་བབས་འབྲེལ་ཡང་དག་དང༌།
དེ་ནས་ཕེབས་སྐབས་ཐལ་རླུང་ཁོ་ན་དང་སྒེར་པའི་ཡབ་ལ་ཤངས་ཁྲག་བྱུང་བ་སོགས་འཚུབ་ཉམས་ཤར་བ་ནི་སླར་འབྱུང་གི་མཚན་མ་དང༌། དེ་ནས་རིམ་བཞིན་ཆིབས་བསྒྱུར་ཏེ།
བྱེད་ཚོགས་པར་རྒྱུད་དབང་ཚར་གཉིས། སྨིན་གླིང་དུ་ཚེ་དཔག་མེད་ལྷ་དགུའི་དབང༌། གྲྭ་ཐང་དུ་རྒྱུད་དབང་སོགས་དང་ཁྲོམ་དབང༌། འགར་ཚང་དང་བདུན་ཕུད། བདུན་ཕུད་ཆོས་འཁོར་ཀུན་རིག་དབང་ཚར་བཞི་སོགས་དང༌།
གཞན་ཡང་ཟུར་མཁར། རྡོར་བྲག་རིག་འཛིན་ཆེན་པོ་སྐལ་བཟང་དབང་ཕྱུག་དེའི་གྲྭ་ཚང་དང་རྨོར་དགོན། ར་བ་སྨད། རྣམ་རབ། གོང་དཀར་རྡོ་རྗེ་གདན་ཞེ་རེ་སྐྱེ་ཚལ། ཡང་རྩེ་ལེགས་གླིང་པ། དཔའ་དེའུ།
ཡར་འབྲོག་ཐར་གླིང༌། དགའ་ལྡན་སྤྲུལ་སྐུ། འོམ་ཐང་གོང་དང༌། ར་ལུང༌། ཀླུ་མོ་གདོང་དང་སྟོད་ཐུབ། དཔེ་སྟོན་དང༌། ནས་ལུང་བདེ་སྐྱིད་འོད་འབར། རློགས་དང་མདོ་ལྕང་ཁར། དེ་ནས་ཨ་དྲུང་སྐྱེད་ཚལ་འོག་པ་ནམ་ཀླུ་ལྡིང༌།
པད་ཚལ་ཁྱུང་རམ་ཁྱུང་རྒྱབ། རྒྱན་གོང་ཞྭ་ལུ་རི་སྦུག་རྣམས་སུ་ཆིབས་བསྒྱུར་ཏེ། ས་དགོན་རྣམས་སུ་ཀྱཻ་རྡོར་རྒྱུད་དབང༌། ཕུར་དབང་། ཀུན་རིག་རྣམས་ཀྱི་དབང་ལན་གྲངས་དུ་མ།
གུར་ལྷ་བརྒྱད་སོགས་ཆོས་སྲུང་དང༌། རྗེས་གནང་ཟུར་བཀའི་གྲས་

དུ་མ། བསྐང་བ་ཆོས་སྤྱོད་རིགས་རྡོ་རྗེ་འཆང་ཉིད་ཀྱི་གསུང་རྩོམ་མང་པོའི་ལྗགས་ལུང་གནས་མཆོད། བསྙེན་བཀུར་མང་འགྱེད་གྱ་ནོམ་པ་སྟོབ་པ་སྐྱེ་བོའི་བགྲངས་ཡས་ལ་གྲུབ་རྒྱལ་མ་སོགས་ཀྱི་ཁྲོམ་དབང༌།
རིས་མེད་ཀྱི་བླ་གྲྭ་རྫོང་དཔོན་སོགས་ལ་ཚེ་དབང་། རྟ་མགྲིན་སོགས་ཀྱི་རྗེས་གནང་སོགས་སྐལ་ལྡན་གྱི་གདུལ་བྱ་དུ་མ་ཡང་དག་ལམ་ལ་འགོད་བཞིན་པར། ལྕགས་དང་ངོར་ཨེ་ཝཾ་ཆོས་ལྡན་དུ་ཁྲོམ་དབང༌། ཚོགས་ཆེན་ལ་རྣམ་རྒྱལ་རྗེས་གནང༌།
ཐར་རྩེ་ཁང་གསར། ཀླུ་ལྡིང་སོགས་ལ། མཁའ་སྤྱོད་མའི་བྱིན་རླབས་སོགས་བསྩལ་ནས། དེ་སྐབས་འགྲོ་མགོན་འཕགས་པ་རིན་པོ་ཆེའི་ཐུགས་དམ་རྟེན་ཐུབ་པའི་དབང་པོའི་དངུལ་སྐུ་མཐོང་བ་དོན་ལྡན་འདི་ཉིད་ཕྱག་ཏུ་སོན་ཚུལ་ནི།
རྗེ་ཉིད་ཀྱི་གསུང་ལས། འགྲོ་བའི་མགོན་པོ་ཆོས་རྒྱལ་འཕགས་པ་རིན་པོ་ཆེའི་ཐུགས་དམ་རྟེན་དངུལ་སྐུ་ཁྱད་འཕགས་འདི་མེ་བྱི་ཟླ་བ་བཞི་པ་སྔོན་མའི་ཚེས་བདུན་རྒྱལ་ཕུར་གྱི་འགྲུབ་སྦྱོར་ཉིན་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝཾ་ཆོས་ལྡན་གྱི་རྟེན་བརྟེན་པར་བཅས་སྤྱི་དང༌།
ཁྱད་པར་ཐར་རྩེ་རྡོ་རྗེ་འཆང་ཆེན་པོའི་ནང་རྟེན་དངུལ་གདུང་རིན་པོ་ཆེ་ལ་ཀྱཻ་རྡོ་རྗེའི་རབ་གནས་འབྲིང་པོ་ཕུལ་བའི་ཆོ་ག་གྲུབ་ནས་གླིང་ཁང་དུ་འཇམ་མགོན་དཔལ་ལྡན་ཆོས་སྐྱོང་གིས་ཁོ་བོ་མཆེད་འཁོར་བཅས་ལ།
དགའ་སྟོན་རྒྱ་ཆེར་སྩོལ་བའི་ཐོག།
སྐུ་འདྲ་རིན་པོ་ཆེ་འདི་ལོ་རྒྱུས་དང་བཅས་གསོལ་རས་སུ་གནང་བ་དང༌། ཐར་རྩེར་སླེབས་སྐབས་དཔོན་རིན་པོ་ཆེ་དཔོན་གཡོག་རྣམས་ནས་སྒྲོལ་དཀར་གྱི་བརྟན་བཞུགས་གནང་བ་

སོགས་མདོར་ན་རབ་གནས་ལ་ཤིས་པའི་རྟེན་འབྲེལ་མཐའ་དག་མ་བསྒྲིགས་ལྷུན་གྲུབ་ཏུ་འགྲིག་པའི་རྟེན་ཁྱད་པར་ཅན་འདི་ས་སྐྱ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་དཔལ་ལྡན་ས་སྐྱའི་སྡེ་བསྟན་པ་གདུང་རྒྱུད་དང་བཅས་པའི་འཐས་སུ།
ཁྱད་འཕགས་གཙུག་ལག་ཁང་གི་རྟེན་གྲས་སུ་བཞུགས་སུ་གསོལ་བ་འདི་བཞིན་ཇི་སྲིད་བསྟན་པ་རིན་པོ་ཆེ་ནམ་གནས་ཀྱི་བར་དེ་སྲིད་དུ་བཞུགས་པའི་འཕྲིན་ལས་མགོན་པོ་ཆེ་ཆུང་ལྕམ་དྲལ་འཁོར་དང་བཅས་པས་མཛོད།
ཅེས་གསུངས་པ་དེ་བཞིན། ད་ལྟ་ཡབ་རྗེ་པདྨ་བདུད་འདུལ་དབང་ཕྱུག་གི་གདུང་རྟེན་ནང་གཟུངས་སུ་བཞུགས་སྐད་དང༌། ཡང་དེ་ལོ་ཚེ་སྒྲུབ་སློབ་དཔོན་ཚ་བོ་བློ་བཟང་དོན་ལྡན་གྱིས་ཕུལ་བའི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ཕྱག་ཆའི་གྲས་ལྗོན་དམར་ལས་གྲུབ་པའི་གར་བླུགས་ཀྱང་གཙུག་ལག་ཁང་དེར་སྦྱོར་བར་མཛད་ལགས།
དེ་ནས་བྱེད་སྤེ།
གངས་ཅན་སྲད་རྒོད་ཁྲོ་བུ། དགེ་སྡིངས། རྫི་ལུང་སྔོན་མོ་རྫོང་བདུན། རྡོ་རྗེ་གདན་པ། བྱ་གཤོང་བོ་དོང་ཨེ་པ་སོགས་དགོན་པ་རྣམས་སུ་གནས་གཟིགས་དབང་ལུང་སོགས་གོང་བཞིན། སྤྱི་དང་བྱེ་བྲག་གི་གདུལ་བྱ་རྣམས་རྣམ་གྲོལ་ཐར་པའི་ཁང་བཟང་དུ་འདྲེན་པར་མཛད་ཅིང༌།
གཞན་མ་རྗེ་དེའི་མཛད་པ་ནི་ནམ་མཁའི་མཐའ་དང་མཉམ་ན་དེ་དུས་ཀྱི་མཛད་པ་ཇི་སྙེད་པ་བརྗོད་པ་ཡང་དེ་དང་འདྲ་བ་སྟེ་འདི་ཡང་གནད་དོན་དུ་ཤེས་དགོས་ཤིང༌།
དེ་ནས་སླེའུ་དང་ར་མ་སེ་ལུང༌། བཀྲ་ཤིས་དར་རྒྱས་ནས་གདན་ས་ཆེན་པོ་དཔལ་ལྡན་ས་

སྐྱར་ཆིབས་ཀྱི་ཁ་ལོ་བསྒྱུར་ཏེ་བཀྲ་ཤིས་དང་དགེ་ལེགས་ཀྱི་དགའ་སྟོན་གཏང་རག་སོགས་ཀྱིས་དུས་འདའ་བའི་སྐབས་སོ། །ས་ག་ཟླ་ནང་རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་རླབས་པོ་ཆེས་ཇི་སྲིད་བསྐལ་པའི་བར་དུ་ཞལ་གྱི་དམ་ཚིག་བསྐང་གསོ་གསར་འཛུགས་མཛད་དེ།
དེའི་ཚོགས་དབུར་རྗེ་རྡོ་རྗེ་འཆང་སྐུ་མཆེད་ཞལ་རྒྱས་སུ་ཕེབས་ཤིང༌། ཚུགས་གོང་གཙོ་གཏོར་བདུན་རྒྱབ་བྱེ་ནས་བཞག་ཅིང་གཏོར་དར་མཆོད་མེའི་ཁར་ལྷུང་གྲབས་ཀྱིས་མེ་ཉེན་ཆེ་ཙམ་བྱུང་བ་སོགས་ནི།
ལོ་དེའི་སྟོན་བདག་མོས་དབུས་ལ་ཕེབས་པ་དང་ཕྱི་ལོ་འཇམ་མགོན་མཐུ་སྟོབས་དབང་ཕྱུག་ཉིད་ཞལ་མི་བཞུགས་པའི་སྔ་ལྟས་སུ་ངོས་འཛིན་མཛད། སྣྲོན་ཟླའི་མཇུག་ནས་ཆུ་སྟོད་ཟླ་མཇུག་བར་རྗེ་ཉིད་ཚེ་དཔག་མེད་ལྷ་དགུའི་ལྗགས་བསྙེན་སྦྱིན་སྲེག་བཅས་བཀའ་དྲིན་ཆེ་སྐབས་འཇམ་མགོན་གཅུང་དམ་པ་ཉིད་ཚོགས་དབུར་ཕེབས་མུ་ཡིན་པ་བཞིན།
བདེ་མཆོག་སྒྲུབ་མཆོད་དུས་དེ་གྲས་ཀྱི་གྲྭ་གཞོན་ཞིག་ཕྱོགས་ལ་འཁྱར་བ་སོགས་ངན་ལྟས་བསྟུད་མར་བྱུང་ཚུལ་གསུངས་པ་དང༌།
དེ་ཙམ་ནས་གོང་དཀར་རྣམ་གྲོལ་ཆོས་དབང་རྒྱ་མཚོར་གདན་སར་ཕེབས་ནས་བཀའ་ཆོས་འགོ་ཚུགས་པ་དང༌།
གྲོ་བཞིན་ཙམ་ནས་བཟུང་བདག་མོས་དབུས་ལ་ཕེབས་རྩིས་མཛད་མུ་དང༌། ཕུར་སྒྲུབ་ཐོག་ཕུར་དབང་ཚར་འགའ་ཞིག་བསྩལ་རྗེས་ཁྲུམས་ཟླ་ནས་ཀླུ་ལྡིང་ཞབས་དྲུང་མི་འགྱུར་རྒྱལ་མཚན། རྗེ་དྲུང་ངག་དབང༌།
ཡོན་ཏན་རྒྱ་མཚོ་སོགས་ལ་སྒྲུབ་ཐབས་རྒྱ་མཚོ་ཇོ་ལུགས་དང་ཉི་སྦས་སྒྲོལ་མ་ཉེར་གཅིག་རྣམ་སྲས་རིགས་ཆེན་བཅོ་ལྔ་རྣམས་

ཀྱི་རྗེས་གནང་དང༌། སྨན་བླ་ཀླུ་དབང་ལྷ་ལྔ་སོགས་རྗེས་གནང་ཟུར་བཀའ་ཞེ་ལྔ་ཙམ་སྦྱོང་དཀྱིལ་རིགས་གསུམ་བཅུ་གཉིས་སྤྱི་དང་ཚེ་དཔག་མེད་ལྷ་དགུ་སོགས་དབང་ཆེན་ཟུར་བ་བདུན། ནཱ་རོ་མཁའ་སྤྱོད་སོགས་བྱིན་རླབས་རིགས་ལྔ་ཕྲག་རྣམས་སོ་སོར་རྒྱ་གཞུང་བོད་གཞུང་སྒྲུབ་ཐབས་རྣམས་ཀྱི་ལུང་སོགས་ཆོས་བཀའ་རྒྱ་ཆེར་བསྩལ།
དེ་མཚམས་གོང་དཀར་རྗེར་གོང་དུ་བསྟན་པ་བཞིན། དཔལ་རྩེ་སོགས་ཡོག་དཀྱིལ་ཆེན་མོ་རྣམས་གསན་བཞེས་མཛད་རྗེས།
ཁྲུམས་ཟླའི་ཉེར་གསུམ་ནས་འཇམ་མགོན་མཐུ་སྟོབས་དབང་ཕྱུག་ཉིད་ཀྱཻ་རྡོ་རྗེའི་གཞི་བསྙེན་ལ་འཇུག་པར་མཛད་ཅིང༌། དབྱུག་ཟླའི་ཚེས་འགོར་བདག་མོས་དབུས་ལ་ཕེབས་པ་དང་སྟབས་མཚུངས་སུ་འཇམ་མགོན་གཅུང་རིན་པོ་ཆེ་ཉིད་ཐོག་མར་སྐུ་རླུང་འདྲ་བས་རིམ་གྱིས་སྙུན་ལྕི་ཙམ་བཞེས་ཚུལ་དང༌།
དེ་དུས་མཛོད་འཛིན་པའང་དབུས་སུ་ཕེབས། རྗེ་ཉིད་ཀྱིས་དམ་པ་རྣམས་ཀྱི་ངོ་མཚར་རྣམ་ཐར་གཙོ་བོར་གྱུར་པ་ཆོས་འཆད་སོགས་འཆར་འཕར་གྱི་བསྟན་མཁས་བགྱི་བ་རྣམས་དང༌།
གང་ཅིའི་རིམ་གྲོའི་ཞལ་བཀོད་བཅས་ཚར་ཕྱིན་མཛད། སྨིན་ཟླའི་ནང་ཨ་ཎི་དྲུང་དང་གོང་གི་ཡུམ་མཆོག་དམ་པ་དེ་ཉིད་ཀྱི་ནང་རྟེན་དངུལ་གདུང་རིན་པོ་ཆེ་གསར་བསྐྲུན་མཛད་རྒྱུའི་ནང་གཟུངས་གདུང་ཚ་རྣམས་ལ་ཕྱག་ནས་དང༌།
མགོ་ཟླའི་ནང་ཁང་གསར་དཔོན་ཆོས་སྐྱོང་བཟང་པོ། ཨོར་དུ་སུ་བློ་བཟང་ཚོགས་གཉིས། ཚེ་རིང་པི་པི་སོགས་ལ་ཀྱཻ་རྡོར་རྒྱུད་དབང་དང༌།
དམར་པོ་སྐོར་གསུམ་གྱི་རྗེས་གནང་སོགས་འདོད་ཆོས་ཀྱི་བདུད་རྩིས་བློ་གྲོས་བུམ་པ་འགེངས་པར་

མཛད་རྗེས་སུ་མདོས་འཕྲིན་འཆོལ་ནང་སོ་གྲུབ་ནས་རྟ་མགྲིན་ཡང་གསང་གི་སྒྲུབ་པ་མཛད་པའི་སྐབས། ས་སྐྱ་ཚོགས་ཀྱི་དར་ཆེན་ལ་རླུང་གནོན་སྒྲོག་ཐག་འདོགས་མི་ཐང་དུ་ལྷུང་ནས་ཚེའི་དུས་བྱས་པར་ཚང་མ་ཡ་ང་ཞིང་རྣམ་རྟོག་ཟ་བ་ཞིག་བྱུང་བ་དེ་བཞིན་རྗེས་སུ་དགོངས་ཚེ།
མེ་གླང་ལོའི་དཔྱིད་རྒྱལ་དབང་རིན་པོ་ཆེ་དང་དབྱར་འཇམ་མགོན་གཅུང་དམ་པ་ཉིད་ཞིང་བརྗེ་བའི་ལྟས་སུ་ངོས་འཛིན་མཛད་པ་བཞིན་དོན་ལའང་དེ་ལྟར་དུ་འཁུམས་སོ།།དགུང་གྲངས་ཉེར་དགུ་ཕེབས་པ་མེ་གླང་རྒྱལ་ཟླའི་ནང་རྗེ་རྡོ་རྗེ་འཆང་སྐུ་མཆེད་ཀྱི་རྒྱུན་ཚ་རྣམས་ལ།
ཞལ་དཀར་ངག་དབང་ལགས་ནས་དབུ་རྩེར་རབ་གནས་བརྒྱ་ཚར་མཛད་སྐབས། ཉིན་གཅིག་འཇམ་དབྱངས་གཟི་འོད་འབར་བའི་སྤྱན་གཉིས་ནས་ཆབ་ཟེགས་མ་ཞིག་བྱུང་ཞིང༌།
རྟ་ཟླའི་ནང་ངོར་པས་འཇིགས་བྱེད་དྲུག་ཅུ་པ་དང༌། གོང་དཀར་དཔོན་སློབ་རིན་པོ་ཆེ་ནས་ཀྱང་གཏོར་བཟློག་མང་དུ་གནང་མུའི་དབོ་ཟླའི་ཚེས་བཞིར་གོང་ས་རྒྱལ་བ་རིན་པོ་ཆེ་ཆོས་དབྱིངས་སུ་ཐིམ་ཚུལ་གྱི་དགོངས་རྫོགས་འབུལ་བར་མཛོད་འཛིན་ལྷ་སར་ཕེབས་ཤིང༌།
རྗེ་ཉིད་ནས་དགོངས་རྫོགས་སུ་བདེ་ཀྱཻ་གསང་གསུམ་སོགས་ཀྱི་སྒྲུབ་མཆོད་གནང༌།
དེའི་ཚེ་ཀླུ་ལྡིང་ཞབས་དྲུང་རིན་པོ་ཆེ་ཞབས་འབམ་གྱི་སྙུན་ལྕི་མོས་ངོར་དུ་ཁྱོགས་ལ་གདན་འདྲེན་མཛད་རྗེས། གཟའ་སྐར་ལེགས་འཛོམས་ནས་མུས་ཆེན་སེམས་པ་ཆེན་པོའི་ཐུགས་དམ་མ་རས་བྲིས་ཚེ་དཀྱིལ་ཞལ་ཕྱེ་ནས་ཚེ་དཔག་ལྷ་དགུའི་སྒྲུབ་མཆོད་བརྒྱ་ཚར་གྱི་དབུ་ཚུགས་མཛད།
དེ་དུས་ཟླ་སྐེད་ཙམ་ལ། གང་

ནས་འོང་མེད་པའི་བུད་མེད་སྤྲུལ་གཟུགས་འདྲ་བ་ལུང་པ་དུ་མའི་མི་ནོར་ངོ་ཤེས་བ་ཞིག་བྱུང་བ་ནི་དུས་རྟགས་ལྟ་བུ་ཡིན་འདྲ་གསུངས། མཛོད་འཛིན་གདན་སར་འབྱོན་ཉེར་འཇམ་མགོན་གཅུང་དམ་པ་ཉིད་ལ་ཆབ་བསགས་ཀྱི་འགོོ་ཟུག་དང་དབྱེ་ཚོགས་སྐུ་རྟེན་པའང་འབྱོར།
དེ་སྔོན་ནས་བླ་མ་དམ་པ་དུ་མ་དང་ཆོས་སྐྱོང་འགའ་ཞིག་གི་ལུང༌། གཞན་ཡང་མོ་རྩིས་སོགས་ལ་བབས་པའི་ཚེ་དབང་རྗེ་གནང་སོགས་ཚང་མ་རྗེ་རྡོ་རྗེ་འཆང་ཉིད་ནས་མཛད་པ་དང༌།
མཉམ་དུ་ཚེ་ཆོག གཏོར་མ། བཀའ་བསྟན་གསུང་སྒྲོགས། མདོས་གཏོར་བཟློག། བསྐང་བ། སྦྱིན་སྲེག སཙྪ་སོགས་སྐུ་རིམ་སྒྲུབ་འོས་ཀུན་ཆོས་སྡེ་ཉི་ཟླ་ཟུང༌། ངོར་ཆོས་ལྷུན། ཞ་ལུ་སོགས་སུ་མཛད་ཅིང༌།
གཞན་ཡང་རྩིས་བོན་ནས་འབྱུང་བའི་གཏོ་བཅོས་སོགས་གང་འཚམ་མཛད་སྐབས་ཤིག རྗེ་ཉིད་ལྷ་ཁང་རྩེར་ཕེབས་ཏེ་བྱེས་ཚོགས་སྐུ་རྟེན་པར་སྐུ་གསོལ་ཐོག་ལུང་ཞུ་ནན་ཏན་མཛད་པ་ལུང་དོན་རྦོད་གཏོང་གི་ཆོ་འཕྲུལ་ཡིན་ཚུལ་དང༌།
འཇམ་མགོན་དཔལ་ལྡན་ཆོས་སྐྱོང་གི་གསུང་བཞིན་བགྱིས་པ་འཐུས་ཚུལ་དང༌། ཕད་བུར་ལྕགས་སླང་སོགས་བཅུག་པ་ཞིག་ཞགས་པས་བཅིངས་ཏེ། བྲག་ཆུང་གི་རིར་གནོན་ལ་དེའི་ཁར་མཆོད་རྟེན་བྱིན་ཅན་ཞོག་ཅེས་དང༌།
ཡང་ནམ་མཁར་ཡུལ་གྱིས་གཟིགས་ཏེ་ལམ་གྱི་བཞི་མདོར་ལྷ་བབས་མཆོད་རྟེན་བཞེངས། མ་འོངས་པ་མཁྱེན་པའི་ལྷ་བབས་མཆོད་རྟེན་བཞེངས་དགོས་དང༌། གཟིམ་ཆུང་གཙོ་བོའི་ཤར་ལྷོ་རྒྱལ་མཚན་དཀར་པོ་འཛུགས་དགོས་སོགས་དང་རྗེ་རྡོ་རྗེ་འཆང་རང་ཉིད་

གདུང་སྤེལ་གནང་དགོས་སོགས་ལུང་བསྟན་གསལ་བ་དང༌། དེ་ནས་རིང་མིན་འཇམ་མགོན་གཅུང་དམ་པའི་སྐུ་མཚམས་གྲོལ་ཀྱང་སྦྱིན་སྲེག་གནང་མ་ཐུབ་ཅིང་དེའི་ཚེས་བཅུ་དྲུག་ཉིན་གཡའ་ལུང་འཇག་གཤོངས་ཀྱི་འཁོན་སྐུ་ལ་ཉམས་གསོ་གསར་བསྐྲུན་ནང་གཟུངས་བཅས་ལེགས་པར་མཛད།
དེ་དུས་ལན་ཅིག་རྗེ་རྡོ་རྗེ་འཛིན་གྱི་འོད་གསལ་དུ། སྒོ་རུམ་བསེ་མགོན་ཆེན་པོ་ཡིན་དགོངས་པའི་མགོན་པོའི་ཞལ་འབག་སྔོ་ཐལ་ཆར་ལྷགས་ཀྱིས་གདུངས་པ་འདྲ་བ་ཞིག་ལྟག་སྒོ་རྡོ་སྐས་འགོར་གཞན་ལ་འགྲོ་ཚུལ་གྱིས་བྱུང་བས་ཐུགས་ཁྲལ་འཁྲུངས་པ་ཞིག་དང༌།
དེ་མཚམས་ནས་འཇམ་མགོན་གཅུང་རིན་པོ་ཆེ་དགོངས་པ་གཞན་དོན་དུ་གཏད་པའི་རྗེ་རྡོ་རྗེ་འཆང་ཉིད་ལ་འོད་གསལ་དུ་མཚན་མ་བསྟུད་མར་འཁྲུངས་ཚུལ་དང༌།
ངོར་ཆེན་དཔལ་ལྡན་ཆོས་སྐྱོང་སྤྱན་དྲངས་ཏེ་ཐུགས་ཉམས་འོད་གསལ་དུ་འཁྲུངས་པའི་མཚན་མ་ངན་པ་ཞི་ཕྱིར་ཞབས་རིམ་རྒྱ་ཆེར་མཛད་ཀྱང་སྐུ་གེགས་བཟློག་མེད་ལྟ་བུས་འཇམ་མགོན་གཅུང་དམ་པ་མཐུ་སྟོབས་དབང་ཕྱུག་ཉིད་ལོ་དེའི་ཆུ་སྟོད་ཟླ་བའི་ཚེས་བཞི་ལ།
ཞིང་འདིར་མཛད་པ་རེ་ཞིག་རྫོགས་ཏེ་དགོངས་པ་ཆོས་དབྱིངས་སུ་མནལ་ཚུལ་དང༌། ཞབས་འཇུག་དགོངས་རྫོགས་རྒྱ་ཆེར་སྒྲུབ་པར་མཛད་པ་རྣམས་གདུང་རབས་རིན་པོ་ཆེའི་རྣམ་ཐར་ཞལ་སྐོང་ཆེན་མོར་རྣམ་ཐར་བཅས་པ་བཀའ་བསྩལ་བ་བཞིན་དང༌།
ཁྲུམས་ཟླའི་འགོར་གདུང་ཚྭ་རྣམས་གྲུབ་པས་རྗེ་ཉིད་ལྷ་ཁང་རྩེའི་སྨོན་གནས་ཡིད་འོང་ཚལ་དུ་བཞུགས་འཇགས་ཀྱིས་ཕྱག་ནས་གྲངས་གསོག་དང་སྦྲགས།
སྐུ་གཤེགས་ཀྱི་ཞལ་ཆེམས་བཞིན་

དྲི་མེད་རྣམ་གཉིས་མི་འཁྲུགས་ལྷ་དགུ་རྣམས་རྡུལ་དཀྱིལ་ཐོག་ནས་ཅི་རིགས་དང༌། ཕྱི་དྲོའི་ཚེ་མགོན་ཁང་དུ་སླད་ཀྱི་ཕྲིན་འཆོལ་སོགས་ཀྱི་ཐུགས་བརྩོན་མཛད། དེ་ནས་རྗེ་རྡོ་རྗེ་འཆང་གི་ཐུགས་དགོངས་ལ་སྐུ་གཤེགས་དེའི་ཞེ་དགུ་ཟླ་མཆོད་སོགས་ལ་དགེ་བ་རྒྱ་ཆེར་ནི་མཛད་ཟིན།
ལོ་མཆོད་ཀུན་རིག་ནི་བཙུགས། གཞན་དགེ་རྒྱུན་རང་མ་བྱུང་ཡང་ཆོག ད་ཀོ་གདན་ས་མཛེས་རྒྱན་དངུལ་གདུང་ཁྱད་འཕགས་ཤིག་བྱུང་ན་སྐུ་གཤེགས་ཀྱི་དགོངས་པ་རྫོགས་ཐབས་ཀྱང་དེ་བས་ལྷག་པ་མེད་པ་དང༌།
ཁྱད་པར་གདན་ས་ཆེན་པོ་འདི་ལ་ཞབས་ཏོག་ཏུ་དགོངས་ཏེ་ཐོག་མར་དུས་མཆོད་གཙུག་ལག་ཁང་བཀོད་ལེགས་མཛད་རྗེས་དེར་བཞུགས་ཡུལ་བགྱིད་འཁྲུངས་པར།
སྐུ་མདོག་ཆེ་སྐབས་ཞིག་གསོ་མི་རུང་བའི་རྒྱུ་མཚན་སོགས་སྙན་སྒྲོན་བཞིན་ལྷ་མཐིལ་སྤྲུལ་པའི་གཙུག་ལག་ཁང་ཆེན་པོར་སྐུ་གསུང་གི་རྟེན་ཁྱད་མཚར་བཞུགས་ཀྱང་ཐུགས་རྟེན་ཁྱད་ཐོན་མ་བཞུགས་པར་དགོངས།
མཆོད་སྡོང་འཛམ་གླིང་འོད་གསལ་འདི་ཉིད་བཞེངས་རྒྱུའི་ཐིག་རྩ་ཐར་རྩེ་པཎ་ཆེན་གསུང་ལ་སངས་རྒྱས་ཕུན་ཚོགས་ཀྱིས་མཆན་གནང་བཞིན་མཛད་རྗེས་བྱང་ཆུབ་མཆོད་རྟེན་གྱི་ཤིང་བཀོད་སོགས་བཀའ་ཡིས་འདོམས།
དབྱུག་ཟླའི་ནང་ཆོས་གྲྭ་ལྷོ་བྱང་པ། ཡུལ་ཆེན་པ། ཉི་ཤར་བ། ཆོས་ལྷུན་པ་སོགས་བརྒྱ་སྐོར་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་བསྡུས་ཙམ་ཞིག་མཛད་པ་ནི་འདི་ཉིད་འཆད་ཐེངས་གསུམ་པའི་སྐབས་སོ།
།

དེ་མཚམས་ནས་འཛམ་གླིང་ན་བློ་ལྡན་གཟུར་གནས་ཀུན་གྱིས་བསྔགས་བརྗོད་ཀྱི་མེ་ཏོག་འཐོར་ཞིང་འདུད་པའི་ཡུལ་དུ་གྱུར་པ་མཚན་མཆོག་གསུམ་ལྡན་གྱི་གདུང་རབས་རིན་པོ་ཆེ་འཇིག་རྟེན་ན་ཕན་བདེའི་བཙས་སུ་ཆེ་བ་འདི་ཉིད་སྤེལ་བའི་ཕྱིར།
སྡོམ་བརྩོན་ངུར་སྨིག་གི་བརྟུལ་ཞུགས་ལས་སླར་ལྡོག་སྟེ་སྔགས་འཆང་གོས་དཀར་ལྕང་ལོས་མཛེས་པའི་སྐུར་བཞེངས་སུ་གསོལ་བར། ལྕང་སྐྱ་རྡོ་རྗེ་འཆང༌། གནས་སར་རྡོ་རྗེ་འཆང༌།
འཇམ་མགོན་དཔལ་ལྡན་ཆོས་སྐྱོང༌། གཞུང་ཞབས་རིན་པོ་ཆེའི་དགུང་བློན་ཆེན་པོ་རྣམས་དང་བཅས། སྡེ་དགེ་ས་སྐྱོང༌། ཞུ་ཆེན་རིན་པོ་ཆེ་རྣམས་ཀྱིས་ཐོག་དྲངས། མདོར་ན་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་ཐུགས་ལ་བཅངས་སོ་ཅོག་ནས་གདུང་རྒྱུད་རིན་པོ་ཆེའི་སྐུ་ཆེ་བའི་ལོ་རྒྱུས་ཞིབ་གླེང་གིས་སྣ་དྲངས་ཏེ།
གདུང་འཛིན་གྱི་གོ་ས་རིན་པོ་ཆེར་ཕེབས་དགོས་པའི་གསོལ་འདེབས་ནན་ཏན་ཆེན་པོ་མཛད་པའི་རྐྱེན་དང༌།
རྗེ་རྡོ་རྗེ་འཆང་ཉིད་ཀྱང་སྙིགས་དུས་ཀྱི་བསྟན་པའི་མེ་རོ་གསོ་བ་ལ་སྔགས་འཆང་ཆོས་ཀྱི་རྒྱལ་པོ་དང་འཇམ་མགོན་ཨ་མེས་ཞབས་ཀྱི་རྣམ་ཐར་ལྷུར་བཞེས་དོན་ཐོག་ཏུ་འགྱུར་པའི་ཐུགས་བསྐྱེད་དང༌།
སྐྱེ་འགྲོའི་བསོད་ནམས་མི་དམན་པ་སོགས་སྒོ་དུ་མ་ནས་རྟེན་འབྲེལ་འགྲིག་སྟེ་སྔོན་བཞེས་པའི་དགེ་བསྙེན་དང་དགེ་ཚུལ་གྱི་བསླབ་སྡོམ་རྣམས་གདུལ་བྱ་ཚུར་མཐོང་རྣམས་ཀྱི་སྣང་ངོར།
དེ་སྐབས་མཁན་པོ་རྣམས་མྱང་འདས་ཀྱིས་མི་བཞུགས་པར་བརྟེན། སྔོན་དུ་གཙུག་ཕུད་ཕུལ་བའི་རྟེན་ཐུབ་དབང་འོད་ཟེར་འགྱེད་སྤྱན་དྲངས་པའི་

དྲུང་དུ་བསླབ་སྡོམ་ལས་ཉམས་པ་དང༌། སླར་བླང་དུ་མེད་པ་སོགས་ཉེས་པ་མི་འབྱུང་བའི་ཆེད་དུ། སྔགས་འཆང་ཆེན་པོ་དང༌། འཇམ་མགོན་ཨ་མེས་ཞབས་ཀྱིས་མཛད་པ་ཇི་ལྟ་བ་བཞིན་དམ་ཆོས་འདུལ་བ་ནས་བཤད་པ་ལྟར་བསླབ་པ་འབུལ་ཆོག་ཚུལ་བཞིན་དུ་མཛད་ནས་སྟོན་མཇུག་གཟའ་སྐར་ལེགས་འཛོམས་ཐོག་ཆོས་ལུང་རྒྱལ་པོའི་སྲས་མོ་བཞོན་པ་ཕུན་ཚོགས་ཚེ་རིང་དེ་ཉིད་གསང་རྒྱ་འཛོལ་མེད་དུ་པདྨ་འདམ་ན་གནས་ཀྱང་འདམ་གྱིས་མ་གོས་པ་བཞིན་དུ་ཁབ་བཞེས་མཛད།
མགོ་ཟླ་ནས་བཟུང་རྗེ་ཉིད་ཀྱི་རྗེ་བཙུན་ས་སྐྱ་པའི་གདུང་རབས་མྱུར་འབྱོན་སྐུ་རིམ་དུ། གདུགས་དཀར་ཉེར་བདུན་མའི་སྒྲུབ་མཆོད་བརྒྱ་ཚར་གྲངས་གསོག་དང༌། བདག་མོར་རྒྱུ་དབང་དང་ཚེ་དཔག་ལྷ་དགུའི་དབང༌།
སྒྲོལ་མ་ཉེར་གཅིག་སོགས་རྗེས་གནང་ཁ་ཤས། ཁྱད་པར་སོ་སོ་འབྲང་མའི་རྗེས་གནང་བརྒྱ་ཚར་རྣམས་མཛད་པ་ནས་བཟུང་རྗེ་བཙུན་ས་སྐྱ་པའི་གདུང་རྒྱུད་རིན་པོ་ཆེ་མ་འོངས་སྲིད་མཐའི་བར་དུ་འབྱོན་པའི་ཆེད་ཁོ་ནར་གནང་བའི་མཛད་པ་གཅིག་པུར་བལྟས་ཀྱང་སྐུ་ཚེ་ཧྲིལ་པོ་འཁྱོལ་བ་དང་འདྲ་བ་ལགས་སོ།།དགུང་གྲངས་སུམ་ཅུར་ཕེབས་པ་ས་སྟག་དཔྱིད་འགོ་ལ་གོང་བཞིན་གྱིས་བླ་མ་ཡི་དམ་སོགས་ཀྱི་སྐུ་པར་རྣམས་དང༌།
རྗེ་རྡོ་རྗེ་འཆང་ཉིད་ནས་སྐུ་པར་སྟོང་དུ་ཉེ་བ། མཆོད་བརྒྱ་མཆོད་དགུ་སྡོམ་ཉིས་བརྒྱ་སྐོར་འདེབས་པར་མཛད། རྟ་ཟླ་ནས་མཆོད་སྡོང་གི་ཟངས་དངུལ་གསེར་ཕྲ་རྒྱན་སོགས་བཟོ་གྲྭའི་བཀའ་འདོམས་མཛད་པའི་ཟངས་དངུལ་གསེར་ཕྲ་རྒྱན་

སྐོར་རྗེ་ཉིད་ཀྱི་ཞལ་སྒོ་ལས་བྱོན་པའི་གདུང་རབས་ཞལ་སྐོང་བཞིན་དང༌། དེའི་ཚེ་གཞུང་ཞབས་རིན་པོ་ཆེ། སྡེ་དགེ་ས་སྐྱོང་དྲག་ཞན་དུ་མ། ཞལ་ངོ་སོ་སོ། ཆོས་སྡེ་ཉི་ཟླ་ཟུང་སོགས་དགོན་སྡེ་མང་པོ།
ཕྱག་གཉེར་དྲུང་གྲས། བླ་གཉེར་ཆོས་གཞིས་མི་སེར་སོགས་ཀྱིས་ཕྲ་རྒྱན་གསེར་དངུལ་ཟངས་སོགས་མང་པོའི་ཞབས་འདེགས་ཕུལ། ནག་ཟླ་ནས་བཟུང་རྗེ་རྡོ་རྗེ་འཛིན་ཉིད་ཀྱིས་རྣམ་རྒྱལ་སྟོང་མཆོད་ཇི་སོང་བ་གསོག་གནང་སྐབས།
གཏེར་སྟོན་རིག་འཛིན་ཚེ་དབང་བཀྲ་ཤིས་ཀྱིས། དེའི་གཏེར་ཆོས་ཞིག་གི་ལུང་བསྟན་ལས། ས་སྐྱ་བོའི་ནང་གི་ཀུན་དགའ་མིངཿ རྐྱེན་བར་ཆད་དམ་སེལ་དོགས་ཟོན་ཟབཿ ལྷ་ཕུར་པ་བསྒྲུབས་ན་མཆོག་ཏུ་ཤིསཿ
རྐྱེན་དེ་གྲོལ་བོད་ཁམས་ཕན་བདེ་སྤེལཿ ཞེས་སོགས་ཀྱི་ལུང་དང་ཨོ་རྒྱན་པདྨའི་ཚེ་ཆུ་ངོ་མ་ལོ་རྒྱུས་བཅས་སྩོལ་བ་བཞེས་ཤིང༌། དེ་དང་ཆབས་ཅིག་རྣམ་རྒྱལ་གྱི་སྐུ་གཟུངས་འབུམ་ཐེར་བཞུགས་པའི་རྣམ་རྒྱལ་མཆོད་རྟེན་བཞི་བཞེངས་དགོས་ཚུལ་བཞིན།
ངོ་མཚར་རྟེན་བཞིའི་གྲས་རྣམ་རྒྱལ་སྐུ་འབུམ་གྱི་བྱང་ངོས་མཆོད་རྟེན་འདི་བཞི་བཞེངས་གནང་དང༌། བརྒྱ་དཔོན་བཀྲ་ཤིས་འོད་ཟེར་ནས་རབ་གནས་བརྒྱ་ཚར་མཛད།
ཆུ་སྟོད་ཟླ་ནང་ནས་བཟུང་རྗེ་བཙུན་ས་སྐྱ་པའི་གདུང་རབས་མྱུར་བྱོན་ཆེད་དུ་གཟུངས་གྲྭ་ལྔའི་སྒྲུབ་མཆོད་བརྒྱ་ཚར་མཛད་པའི་ཆོ་ག་རེར་གཙོ་མོའི་སྔགས་ཉིས་བརྒྱ་ཉེར་གཅིག་དང་ལྷ་མོ་བཞིའི་སྔགས་ཞེ་གཉིས་རེ།
འཁོར་སྔགས་ཉེར་གཅིག་རེ་བཅས་བསྟུན་བདག་མོར་དབང་བསྐུར་བརྒྱ་ཚར་མཛད་མུའི་ཟླ་ནང་དེར། རི་ཁྲོད་མའི་བུམ་

ཆོག་ལྗགས་རྩོམ་གསར་སྒྲིག་སྟེང་ནས་ཐོག་མར་གནང་སྟེ། སྒོ་རུམ་དུ་གསུང་བསྐང་དང་སྦྲགས་གསང་རྒྱའང་གྲོལ་ཞིང་ཕུན་ཚོགས་གླིང་དུ་ཕེབས། མི་རིང་བར་རྗེ་ཉིད་ཁའུར་སྨན་ཆབ་ལ་ཆིབས་བསྐྱོད་སྐབས་གྲྭ་ལྔའི་སྒྲུབ་མཆོད་ཆག་མེད་མཛད་རྒྱུའི་ཆས་རྣམས་འགེལ་ཁལ་དྲེའུ་ཕྱིར་ལོག་པ་སོགས་འཚུབ་ཉམས་འགའ་ཞིག་བྱུང་བ་ནི།
བདག་མོ་དེ་ཡུན་རིང་མི་བཞུགས་པའི་ལྟས་དང༌། གྲོ་བཞིན་ཕུར་སྒྲུབ་གྲོལ་ནས་མཁན་ཆེན་གསར་བསྐོ་དང་བཅས་བཅའ་ཡིག་ལེ་ཚན་དུ་མ་འདི་རྣམས་ལྗགས་སྒྲིག་མཛད།
དབྱུག་ཟླའི་ནང་དེ་མཚམས་ནས་འཇམ་མགོན་གཅུང་དམ་པའི་ནང་རྟེན་དུ་བཤད་པ་ལྟར། ལྷ་ཆེན་འཁྱམ་སྟོད་དུ་མཆོད་སྡོང་འཛམ་གླིང་འོད་གསལ་གསེར་དངུལ་སོགས་རིན་ཆེན་དུ་མ་ལས་ནང་བཞུགས་སོགས་སྒྲུབ་ཚུལ་གདུང་རབས་རྣམ་ཐར་ལོ་རྒྱུས་དང་རྣམ་ཐར་ཆེན་མོ་ཞིབ་གསལ་མཛད་པ་བཞིན་དང༌།
འདི་ཉིད་ཀྱི་རྒྱལ་མཚན་འཛུགས་ཆོག་དང་རབ་གནས་བསྡུས་པ་དུ་མ།
རྒྱས་པ་ཀྱཻ་རྡོར་དཀྱིལ་ཆོག་དང་འབྲེལ་བ་ཞི་རྒྱས་སྦྱིན་སྲེག་བཅས་མཛད་དུས། ཤངས་འབའ་ར་སྤྲུལ་སྐུས་བུམ་པ་བཅུད་ལྡན་ཁ་རྒྱན་ཅན་གྱི་ཐོག་དྲངས། དངོས་འབུལ་གྱ་ནོམ་པའང་མཆོད་སྡོང་གི་དྲུང་དུ་བཞེས་ཤིང༌།
དའུ་དཔོན་དོན་ཡོད་ནས་གསེར་སྲང་བརྒྱ་ཕྲག་གི་འབུལ་བའང་ཞི་བའི་སྦྱིན་སྲེག་ཐོག་འབྱོར་བ་སོགས་མ་བསྒྲིགས་ལྷུན་གྲུབ་ཀྱིས་ལ་ཉེ་ཕུན་སུམ་ཚོགས་ཤིང༌། བུམ་པ་ནི་ད་ལྟ་ཚོགས་ཆེན་རྣམ་རྒྱལ་སོགས་ལ་མཛད་པ་འདི་དང༌།
གསེར་དེ་ལས་འོག་ནས་འབྱུང་བའི་བུམ་སྒོའི་གསེར་སྐུ་རྡོ་རྗེ་འཆང་བསྐྲུན་པར་མཛད།

ཚུལ་འདི་ནི་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོས་ཆོས་ཀྱི་འཁོར་ལོ་བསྐོར་བའི་ཚེ་ལྷའི་གཙོ་བོ་ཟུང་ནས་གསེར་གྱི་འཁོར་ལོ་དང་དུང་དཀར་པོ་ཕུལ་བ་སོགས་དང་མཚུངས་པར་སེམས་ཤིང༌། དེའི་ཚེ་དཔོན་ལ་དགེ་བསྙེན་གྱི་སྡོམ་པ་ཕོག་སྟེ་ཀུན་དགའ་རྒྱལ་མཚན་དུ་མིང་འདོགས་མཛད།
དཔོན་དེས་ཞབས་བརྟན་གསུང་རྩོམ་ཞུས་པར། བྱོན་དང་འབྱོན་འགྱུར་གྱི་ཞབས་བརྟན་གསོལ་འདེབས་བཀྲ་ཤིས་འགྱུར་མེད་གཡུང་དྲུང་གནང་ནས་རེ་ཞིག་ཚོགས་འདོན་མ་མཛད་པར་སླར་ཆུ་ལུག་ནས་གནང་ཆོག་བྱུང་བའང་མ་འོངས་མངོན་མཁྱེན་གྱི་རྟེན་འབྲེལ་བླ་མེད་དུ་སྒྲིག་པར་མཛད་པར་གོར་མ་ཆག
དེ་ནས་གསེར་དངུལ་སོགས་ཀྱི་གཡོགས་མ་གྲུབ་པའི་ཤིང་འབུམ་དེ་ཉིད་ལ།
ཐུབ་བསྟན་ལྷ་ཆེན་གྱི་མཁན་རབས་ཉེར་བཞི་པ་བརྩོན་འགྲུས་ཡེ་ཤེས་ཀྱིས་ཀྱཻ་རྡོར་རབ་གནས་འབྲིང་པོ་བརྒྱ་ཁ་ཡར་དང༌། མགོ་ཟླ་ནས་རྗེ་རྡོ་རྗེ་འཛིན་ཉིད་ཀྱིས་གཤེད་དམར་སྒྲུབ་མཆོད་བརྒྱ་ཚར་གྱི་དབུ་ཚུགས་པར་མཛད་དོ།
།དགུང་གྲངས་སོ་གཅིག་ཏུ་ཕེབས་པ་ས་ཡོས་དཔྱིད། གསེར་སྐུ་རྡོ་རྗེ་འཆང་གི་བཟོ་གྲྭ་དང་རིམ་གྱིས་གསེར་ཟངས་གཡོགས་རྣམས་མཛད་མུའི་དབོ་ཟླ་ནས།
གོང་གི་གཤེད་དམར་སྒྲུབ་མཆོད་འཕྲོ་ས་ག་ཙམ་ལ་གྲོལ་བར་མཛད་པའི་དངོས་ཆོག་བརྒྱད་དང་དགུ་ལ་གཙོ་བོའི་ཉེ་སྙིང་འབུམ་ཆིག་ཁྲི་བདུན་སྟོང་ཆིག་བརྒྱ་ང་གཉིས། གཙོ་བོའི་སྙིང་པོ་རྩ་སྔགས་ཡུམ་དང་འཁོར་སྔགས་རྣམས་ཆིག་ཁྲི་སུམ་སྟོང་ཆིག་བརྒྱ་ང་གཉིས་རེ་རྣམས་ལྗགས་

བཟླས་སུ་བསྟར་ཞིང༌། རྟ་ཟླ་སྔོན་མའི་བཅུ་བདུན་ལ་སྡེ་དགེར་དཔལ་ལྡན་ཆོས་སྐྱོང་དང༌། ཕྱི་མའི་བཅོ་བརྒྱད་ལ་ཚེ་འཛིན་དཔལ་སྐྱེད་བུ་ཁྲིད་དམ་ཚུལ་ཁྲིམས་དཔལ་རྒྱས་དབང་མོའི་ཡུམ་ཕུན་ཚོགས་ཚེ་རིང་མ་གཤེགས་པས།
སྔ་མའི་ཉི་དྲོས་ཙམ་ལ་ས་སྐྱའི་ནམ་མཁའི་དབྱིངས་ཐམས་ཅད་སྤྲིན་ཁ་དོག་ལྔ་ལྡན་སྔར་མཐོང་མ་མྱོང་བས་གང་བ་ཞིག་བྱུང་དུས། འཇམ་མགོན་དེ་ཞིང་བརྗེས་པ་ཉིད་ཀྱིས་མཁྱེན་པ་དང་བཅས་རྗེ་དེའི་དགོངས་རྫོགས་སུ་ལོ་ལྟར་དུས་དྲན་གྱི་ཐོག་བྱམས་ཆོས་སྡེ་ལྔ་ཀློག་འདོན་ཡང་མཛད།
དབོ་ཟླའི་ནང་ཕུན་ཚོགས་ཚེ་རིང་མའི་དགོངས་རྫོགས་སུ་འཇམ་དབྱངས་ཀྱི་སྨན་སྐུ་ངོ་མཚར་ཅན་འདིའི་སྐུ་རྒྱུ་རྟེན་འདམ་དཔེ་བྲལ་མར་གྲགས་པ་སོགས་བྱིན་རླབས་ཕན་ཆེ་བ་དང༌།
རིན་པོ་ཆེ་དང་སྨན་སྣའི་ཚོགས་ཀྱི་ཕྱེ་མ་འཇིམ་པར་བསྲེས་ནས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་ནང་རྟེན་འཇམ་དབྱངས་གཟི་འོད་འབར་བའི་སྐུ་དབྱིབས་འདྲ་གང་ལོན་མཛད་ནས་རིང་བསྲེལ་རྣམ་བཞིས་ཕྱུར་བུར་བཀང༌།
རབ་ཏུ་གནས་པའི་བྱིན་རླབས་ཀྱི་གཟི་བྱིན་གཡོས་ཏེ་བཞུགས་སུ་གསོལ་བ་དང༌། ཡང་ཨ་ཎིའི་དྲུང་ཀུན་དགའ་བསྟན་པའི་ཉི་མ་དང་རྗེ་ཉིད་ཀྱི་ཡུམ་མཆོག་བསོད་ནམས་དཔལ་གྱི་དབང་མོ་ཟུང་གི་ནང་རྟེན་དངུལ་གདུང་རིན་པོ་ཆེ་བྱང་ཆུབ་མཆོད་རྟེན་ཕྱག་ཚད་ཅན་དབུ་ཞབས་བར་གསུམ་གྱི་གཟུངས་རིང་བསྲེལ།
སྐུ་གཤེགས་ཟུང་གི་གདུང་འདམ་ལ་སཙྪ་བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷའི་སྐུ་པར་གྲངས་མང་བསྐྲུན་པ་སོགས་ཀྱིས་གཏམས་ཏེ།
ཕྲ་རྒྱན་མཆོད་

རྫས་དང་བཅས་ངོ་མཚར་འཕྲུལ་གྱི་བཀའ་འདོམས་ཚར་ཕྱིན་མཛད་རྗེས། དམ་ཡེ་དབྱེར་མེད་དུ་བྱིན་གྱིས་བརླབས་ཏེ་ལུས་ཅན་བསོད་ནམས་གསོག་པའི་ཞིང་མཆོག་དམ་པར་མིག་གི་སྤྱོད་ཡུལ་དུ་གསལ་བ་འདི་དང༌། གང་གི་དབུ་བླ་ཐར་རྩེ་རྡོ་རྗེ་འཆང་ནམ་མཁའ་བསམ་འགྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོའི་སྣང་བརྙན་སྨན་འདམ་ལས་གྲུབ་པ་རིང་བསྲེལ་རྣམ་བཞི་སྤྱི་དང་བྱེ་བྲག་གིས་ཕྱུར་བུར་མཛད།
མི་བསྐྱོད་རྡོ་རྗེའི་ཕྱག་ཅན་དུ་བཞུགས་པ་དེ་ཉིད་འདུས་ཚོགས་ནས་རབ་ཏུ་གནས་པའི་མེ་ཏོག་ཚར་ཁ་ཤས་དང༌།
རྗེ་ཉིད་ཀྱིས་ཀྱཻ་རྡོ་རྗེ་ལ་བརྟེན་པའི་རབ་ཏུ་གནས་པའི་མེ་ཏོག་གནད་སྨིན་ཕུལ་དུས་ཀྱི་གསུང་ལས།
ཡེ་ཤེས་སེམས་དཔའ་ཕེབས་པའི་རྟགས་ཀྱང་ཤར་བས། དགོས་འདོད་རེ་སྐོང་འདི་ཉིད་ལ་རྗེ་དེ་རང་གི་དབུ་ཞྭ། གོས་བེར་ཞལ་དཀར་སྟེགས་བཅས། སྤྱི་བླུགས། འཐོར་སྣོད། རྡོར་དྲིལ། ནང་མཆོད། ཐོད་ཊཱ།
བུམ་པ་སོགས་བསོད་ནམས་ཀྱི་ཞིང་མཆོག་དེར་ཕུལ་བ་ཡིན་ཅིང༌། རྗེ་དེའི་སྐུ་དྲིན་ནི་ནམ་དུ་ཡང་ཁྱེར་མཐའ་མ་མཆིས་སོ། །རྒྱུ་མཚན་ཅིའི་ཕྱིར་ཞེ་ན། ཡབ་རྡོ་རྗེ་འཆང་དེ་ཉིད་ཞི་བར་གཤེགས་དུས་རང་ཉིད་བྱིས་པ་ན་ཕྲ།
ལུགས་གཉིས་ཀྱི་བླང་དོར་ལ་རྨོངས་པའི་དུས། ཆོས་འཇིག་རྟེན་གྱི་མགོ་འདོན་ཚང་མ་དམ་པ་འདིའི་སྐུ་དྲིན་གྱིས་བསྐྱངས་པའོ། །ཞེས་གསུངས། གོང་སྐུ་གཤེགས་ཟུང་གི་ནང་རྟེན་འཇམ་དབྱངས་སྣང་བརྙན་དང༌།
དངུལ་གདུང་ཕྲ་རྒྱན་ཅན། ཐར་རྩེ་རྡོ་རྗེ་འཆང་གི་སྨན་སྐུ་བཅས། དེ་སྐབས་བླ་བྲང་ཤར་ན་བཞུགས་པ་

འདི་རྣམས་ལགས། དེ་མཚམས་ནས་དབུས་ཀྱི་ཆོས་སྐྱོང་ཁག་གི་ལུང་བསྟན་ལས། རུ་མཚོན་མང་པོ་དགོས་ཚུལ་བཞིན་ནང་སོ་དུས་མཆོད་དགའ་ལྡན་སྨུག་ཆུང་རྣམས་ཀྱི་ནང་དང༌། བསམ་གླིང་མགོན་ཁང་སྟེང་བཅས་སུ་སོ་སོའི་ཐུགས་ཆོག་གསར་སྒྲིག་ལྟར་འཛུགས་པ་མཛད།
ཡང་སྤྱན་ལྟས་ཤིག་ལ་རྟག་འཚེར་གངས་མཆོད་དགོས་ཚུལ་འཁྲུངས་པ་ཡང་དེ་བཞིན་གསར་སྒྲིག་མཛད་ཐོག སྣྲོན་ཟླའི་ནང་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་འཕེལ་རྒྱས་འབྱུང་ཕྱིར་དུས་མཆོད་དུ།
ཟང་ཚ་བསོད་ནམས་རྒྱལ་མཚན་དང་བཟང་པོ་དཔལ་ཟུང་གི་སྨན་སྐུ་རིང་བསྲེལ་རྣམ་བཞིའི་གང་བུར་བསྐྲུན་ཏེ་ཇི་སྲིད་འཁོར་བ་མ་སྟོངས་བར་དུ་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་རྒྱུན་མི་འཆད་པར་འབྱོན་པའི་ཐུགས་བསྐྱེད་བླ་ན་མེད་པ་དང་བཅས་བླ་བྲང་གོ་བཞི་ལས།
གདུང་རབས་རིན་པོ་ཆེའི་འབྱུང་ཁུངས་སུ་གྱུར་པ་དུས་མཆོད་འདི་ཉིད་དུ་བཞུགས་སུ་གསོལ།
ཟླ་ནང་དེར་མགོན་ཁང་ཁག་བཞི་དང་དངོས་གྲུབ་གླིང་རྣམས་སུ་རྗེ་ཉིད་ནས་བདུན་ཕྲག་རེའི་རིང་སྔ་དྲོ་སྒྲོལ་དཀར་ཡིད་བཞིན་འཁོར་ལོའི་བདག་མདུན་བུམ་བཟླས་རྣམས་དང༌། དེའི་རྒྱས་པའི་སྦྱིན་སྲེག
ཕྱི་དྲོ་ཆོས་སྐྱོང་སོ་སོའི་བསྐང་ཕྲིན་བཅས་དཔལ་གྱི་ཞལ་ཟས་རེ་འདོད་དོན་རྣམས་འགྲུབ་པར་གཏའ་མ་བཟུང་གནང་གིས། སྐྱེད་ལྷས་སུ་བདག་ཉིད་ཆེན་པོ་བཟང་པོ་དཔལ་གྱི་སྐུ་བསྟོད་གསར་བསྒྲིག་མཛད་པ་དང་བསྟུན།
ཀུན་དགའ་ཚེ་རིང་སོགས་ཁ་ཤས་སྐུ་འབུམ་རྣམ་རྒྱལ་ལ་མཆོད་འབུལ་གྱི་སྒྲོ་བཏགས་ཏེ། སླར་ཡང་གསང་རྒྱའི་ཐོག་ཆོས་

ལུང་དུ་རྒྱལ་ཡུམ་སྐུ་དྲིན་ཅན་མ་དེ་ཉིད་སྤྱན་འདྲེན་པར་མངགས་ཏེ། ཆུ་སྟོད་ཟླ་ནང་གསང་ཁོག་ནས་གདན་སར་ཕེབས་པར་བཅོམ་ལྡན་འདས་དཔལ་གསང་བ་འདུས་པ་མི་བསྐྱོད་རྡོ་རྗེའི་རྡུལ་དཀྱིལ་དུ་སྨིན་པར་མཛད་དེ་རྗེས་སུ་གནང་བ་དུ་མ་དང༌།
ལྷ་སྐུ་བདེ་སྟོང་དབྱེར་མེད་དོན་དམ་པའི་གཤིས་ལས་མ་གཡོས་ཀྱང་ལྟར་སྣང་མཐུན་སྡེབ་ཀྱི་ལ་ཉེ་ཤར་བའི་རིམ་གྲོ་རྣམས་རིམ་བཞིན་མཛད། གྲོ་བཞིན་ཕུར་སྒྲུབ་དང་བསྟུན་ཕུན་གླིང་དུ་ཐོ་རེངས་སྔ་བར་ཕེབས་སྐབས་ཤིག་རྗེ་ཉིད་ཀྱི་འོད་གསལ་དུ་རྒྱལ་ཡུམ་ཉིད་དང་ལྷན་དུ་བརྩེ་ཆེན་ལྷ་ཁང་དུ་ཕེབས་སོང་བར།
གཟིམ་ཆུང་གི་སྒོ་འགག་དེ་ན་རྣལ་འབྱོར་པ་རུས་པའི་རྒྱན་ཅན་བག་དྲོ་བ་ཞིག་བཞུགས་འདུག་པ་དེས་སྣ་དྲངས།
བརྩེ་ཆེན་ལྷ་ཁང་ས་ཆེན་སྐུ་འདྲ་རིན་པོ་ཆེར་ཡབ་ཡུམ་ནས་ཕྱག་གནང་སྟེ་ཡབ་ཀྱིས་ཡུམ་ལ་རྟེན་བཤད་གནང་རྩིས་ཀྱིས། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ།
ཞེས་སོགས་བཀྲ་ཤིས་ཀྱི་ཚིགས་བཅད་གསུམ་སྔོན་འགྲོའི་རྟེན་བཤད་མཛད་སྐབས་སྐུ་འདྲ་རིན་པོ་ཆེ་གཞན་ལས་གསལ་ཞིང་དགྱེས་ཉམས་ཆེ་བ་ཞིག་འཁྲུངས་པ་ནི། ཡབ་ཡུམ་སྐུ་དྲིན་ཅན་ལས་གདུང་རྒྱུད་རིན་པོ་ཆེ་ཞལ་རྣམ་པ་གཉིས་འབྱོན་པའི་སླར་འབྱུང་གི་རྟེན་འབྲེལ་བླ་ན་མེད་པར་ཡིད་གཉིས་དང་བྲལ།
ཁྲུམས་ཟླའི་སྟོད་ལ་གོང་གི་གསེར་སྐུ་རྡོ་རྗེ་འཆང་ཡང་ཚར་ཕྱིན་ནས། ནང་གཟུངས་ཀྱི་གཙོ་བོ་གུ་རུ་རིན་པོ་ཆེའི་སྐུ་ཚབ་གཏེར་ལྔའི་ནང་ཚན་བྱེ་མ་ཨ་ཀྲོང་གི་སྐུ་གུ་རུ་ཡབ་ཡུམ་གྱི་བྱང་སེམས་དཀར་དམར་འདྲེས་ཤིང་ཕྱག་ནས་མ།
རིང་བསྲེལ་

འབྱོན་བཞིན་པ་སྡེ་སྲིད་གཙང་པའི་ནང་རྟེན་གྲས་འཇམ་དབྱངས་བསོད་ནམས་དབང་པོའི་ཕྱག་བབས་དེ་དང༌། གཉན་ཕུ་ཆུང་བ་གཙུག་ཏོར་རྒྱལ་པོས་ཞོང་བར་མཛད་པའི་ས་འཇམ་ཞལ་སྤྲོད་ས་ཆེན་གྱི་ཕྱག་ནས་བརྒྱ་ཚར་དང༌།
རྗེ་བཙུན་སྐུ་མཆེད་ཀྱི་ཕྱག་ནས་དང་ཐུགས་དམ་རྟེན་བྱིན་ཅན། སངས་རྒྱས་ཀྱི་འཕེལ་གདུང་ལྔ་རྣམས་ཀྱིས་ཐོག་དྲངས་རིང་བསྲེལ་རྣམ་བཞི་གྲངས་མང་ཉུང་ཙམ་མ་གཏོགས་མཆོད་སྡོང་ཉིད་དང་ཆ་འདྲ་བཞུགས་པར།
གཟའ་སྐར་དགེ་བ་ནས་ཐོར་ནས་སྒྲུབ་པར་མཛད། རྗེ་ཉིད་ཀྱི་སློབ་དཔོན་དང༌། མཁན་པོ་འདུས་ཚོགས་བཅས་ནས་ཀྱཻ་རྡོ་རྗེའི་དཀྱིལ་ཆོག་དང་རྗེས་འབྲེལ་རབ་གནས་ཞག་བདུན་མ་རྒྱས་པའི་སྦྱིན་སྲེག
འོ་ཐུག་སྒྲུབ་པ། གཞན་ཡང་གཙུག་ལག་ཁང་རྣམས་སུ་སྣ་ལྔའི་མཆོད་པ། དགེ་འདུན་བསྙེན་བཀུར། མཆོད་ཕྲེང་བསྟར་བ། ཕྱི་སྐོར་ལ་མེ་ཏོག་འཐོར་བ། འཕན་སྐུ་ཞལ་དབྱེ། སྟོན་མོའི་ཐོག་སྤྱི་སྒེར་ལེགས་སྐྱེས་བཞེས་པ།
འགོ་བཟོ་བར་གནང་ཆ། མངའ་ཞབས་ལ་འབྲུ་འགྱེད། གཞས་སོགས་ཆ་ལག་ཚང་བའི་ཚུལ་གྱིས་མཛད་ཅིང༌། གསེར་སྐུ་རྡོ་རྗེ་འཆང་ལ་ན་བཟའ་སོགས་དང༌། སྐུ་གཤེགས་ཀྱི་རྒྱུན་བཞེས་འདྲེན་ཆས། དཀར་ཡོལ་དང་ཤེལ་སྤྱད་ངོ་མཚར་ཅན་དུ་མ།
དངུལ་སྲང་ལྔ་བཅུ་མའི་ཏིང་བཅུ་གཅིག་དང༌། མི་རིང་བར་རྗེ་ཉིད་ཀྱི་འཕྲིན་ལས་ཟུར་སྦུག་ཕ་སྒར་སོགས་ནས་སྦྱིན་བདག་དད་ཅན་རྣམས་ཀྱིས་ཕུལ་གྲས་དཀར་ཤེལ་གྱི་མཆོད་སྤྱད།
རྒྱུ་ཚོགས་ལས་གྲུབ་པའི་མེ་ཏོག་ཕོན་བཅས་ཕྱག་ཏུ་སོན་པ་བཞིན་སློབ་དཔོན་རིན་པོ་ཆེ་

བསོད་ནམས་རྩེ་མོ་དང༌། ཆོས་རྗེ་ཁུ་དབོན། ཨ་མེས་ཞབས་སོགས་ཀྱི་དུས་ཆེན་མགོ་ཟླ་བའི་ཚེས་བཅུ་གཉིས་ཞབས་བསྐོར་ལ་ཕེབས། གདོང་མཆོད་སྡོང་གི་དྲུང་དུ་ཕུལ་ཞིང་ཐུགས་སྨོན་རྒྱལ་སྲས་ཀུན་ཏུ་བཟང་པོའི་རྗེས་འགྲོའི་མཚམས་སྦྱོར་ཡང་མཛད།
དེ་ནས་བཞི་ཐོག་ཏུ་གསང་རྒྱ་འཛོལ་མེད་དུ་ཕེབས་ནས་གཟིམ་ཕུག་སྤྲུལ་སྐུ། ལྕང་སྐྱའི་སྐུ་ཚ། ཞྭ་ལུ་མཁན་པོ། སྐྱོ་མདའ་བླ་མ་འཇམ་དབྱངས་ཀུན་དགའ་བསྟན་འཛིན་བཟང་པོ་བཅས་པར་གསང་འདུས་འཇམ་རྡོར།
ནྭ་རོ་མཁའ་སྤྱོད་བཅས་དང༌། ཡང་གཟིམ་སྤྲུལ། སྡེ་དགེ་བླ་མ་སངས་རྒྱས་བཟང་པོ། བསོད་ནམས་རྒྱལ་མཚན། འདམ་བླ་མ་བསྟན་ཡར། སངས་རྒྱས་དབང་ཕྱུག སྡེ་དགེ་ཆོག་དཔོན་ཀུན་དགའ་འཕྲིན་ལས།
སྐྱོང་མདའ་བླ་མ་རྣམས་ལ་གདུགས་དཀར་གཉིས། དྲི་མེད་རྣམ་གཉིས་སོགས་དབང་ཆེན་བཅུ་ཕྲག་ལྔ་དང༌། མཁའ་སྤྱོད་སྐོར་གསུམ་བྱིན་རླབས། དམར་པོ་སྐོར་གསུམ་དང༌། རྣམ་སྲས་རིགས་ཅན་བཅོ་ལྔའི་རྗེས་གནང༌།
ཆོས་སྲུང་རྗེས་གནང༌། ཟུར་བཀའ་བཅུ་གཅིག འཇིགས་བྱེད་རྭ་ལུགས་བཅུ་གསུམ་མའི་དབང་ཁྲིད་ལས་གཤིན་སྐོར་གྱི་རྗེས་གནང་བཅས་ཆོས་སྐོར་ཚང་མ་ལྗགས་ལུང་སྐོར་ཡང་བསྩལ།
གཤེད་དམར་ལྷ་ལྔའི་དབང་ལུང་བཅས། གནས་གསར་རྗེ་ནས་སྡེ་དགེ་ཆོག་དབོན་ལ་ཆོས་བཀའ་རྒྱ་ཆེར་བསྩལ་དགོས་ཀྱི་བཀའ་བཞིན་དུ། ལས་ཅན་གྱི་ཞལ་སློབ་གཞན་དག་ཀྱང་རྗེས་སུ་བཟུང༌། འཇིགས་བྱེད་རྭ་འཁྲིད་དུས་ངོ་མཚར་འདི་ལྟར་མཐོང་སྟེ།
དེའི་འབྲས་བུ་རྡོར་འཛིན་གྱི་

སེམས་འཛིན་གྱི་དབུ་ཚུགས་ཉིན། སྐྱིད་གྲོང་གནས་པོ་གསུང་རབ་ཀྱིས། རལ་གྲི་ཡུ་བ་ལ་རྡོ་རྗེ་ཕ་ལམ་གྱི་རྒྱན་ལྡན་ཞིག་ཁྱེར་ནས་གློ་བུར་དུ་བྱུང་བ་ལ། རྗེ་རྡོ་རྗེ་འཆང་གི་གསུང་ལས། གསུང་རབ་དང་རལ་གྲི་དང༌།
རྡོ་རྗེ་ཕ་ལམ་གསུམ་གྱི་མིང་བཀྲ་ལས་བཟང་ངན་ཅི་ཡིན་ཤེས་ལྡན་དག་གིས་རྟོགས་ནུས་གསུངས་ཏེ་ཞལ་བྱང་འབྱར་བ་དང་བཅས་ད་ལྟའང་དབང་རྫས་ཁང་གི་འཇིགས་བྱེད་ཕྱག་ཆའི་གྲས་སུ་བཞུགས་སུ་གསོལ་བ་ལགས།
ཡང་དེ་ལོ་གདན་སའི་གཙུག་ལག་ཁང་གཡུ་ཐོག་སོགས་ཁག་བཅུ་བདུན་ཙམ་དུ་བླ་རེ། ཐང་ཀ ཏིང་ཕོར་བདུན་ཚར། རྔ། དུང༌། འཁར་རྔ། འཐོར་སྣོད། ཌཱ་མ་རུ། ནང་མཆོད། རོལ་མོ། སིལ་སྙན། ཕུད་ཕོར།
པད་སྡེར། སྒོ་ལྕགས་སོགས་སྦྱོར་འཇགས་མང་དུ་མཛད་པ་འདི་རྣམས་ཀྱང༌། གདན་ས་ཆེན་པོ་དཔལ་ལྡན་ས་སྐྱ་འདིར་ངོ་མཚར་བའི་གཙུག་ལག་ཁང་གི་རྟེན་གཞི། སྤྲུལ་པའི་ལྷ་ཁང་ཆེན་མོ་རྣམས་ཀྱིས་ཐོག་དྲངས་གཙུག་ལག་ཁང་ཇི་སྙེད་བཞུགས་པ་ལས།
བར་སྐབས་སུ་སི་ཏུ་བྱང་རྒྱལ་ལྷ་ས་རྫོང་པ་སོགས་བསྟན་དགྲ་གདུག་པ་ཅན་རྣམས་ཀྱིས་ཉམས་ཆག་དུ་མ་བཏང་བར་སྔགས་འཆང་ཆོས་ཀྱི་རྒྱལ་པོས་ཉམས་གསོ་མཛད་པ་ནས་བཟུང༌།
གོང་མ་རིམ་ཅན་གྱིས་གཅེས་སྤྲས་སུ་མཛད་པའི་རྒྱུན་བཟང་པོ་མི་ནུབ་པའི་ཆེད་དང༌། ལྷག་པར་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་འཛམ་གླིང་བསྟན་འགྲོའི་དཔལ་དུ་མྱུར་བར་ཕེབས་པའི་ཆེད་དུ་དགོངས་པར་མཛད་དོ།།དགུང་གྲངས་སོ་གཉིས་སུ་ཕེབས་པ་ལྕགས་འབྲུག་ལོ་ནས་བཟུང༌།

གོང་སྨོས་བཞིན་ཆག་མེད་བཞིས་མཚོན་ཉིན་ཞག་ཕྲུགས་རེའི་སྒོམ་སྒྲུབ་ཉེར་བདུན་ཙམ་མཛད་པ་རྣམས་ཇེ་རྒྱས་སུ་གཏོང་བར་མཛད་པ་དང༌། དེ་ལོ་མགོན་པོའི་ཆོས་སྐོར་མཁན་ཆེན་ཆོས་བཀྲ་ཤིས་སོགས་ཞལ་སློབ་འགའ་ཞིག་ལ་སྩོལ་བའི་ཚེ།
ཁྱབ་བདག་དགོན་གསར་བ་ཆེན་པོ་སྔགས་འཆང་བསོད་ནམས་ཆོས་འཕེལ་གྱིས་རྗེ་ཉིད་ལ་དབུགས་དབྱུང་གཟེགས་བསྟོད་དང་བཅས་པ་ས་སྐྱ་བའི་གདུང་རབས་འབྱོན་པར་ལུང་བསྟན་པ་དང༌། སློབ་དཔོན་བྲམ་ཟེ་མཆོག་སྲེད་ཀྱིས་སྦ་སྡེར་ལ་ལྕགས་དཀྲོལ་ར་མ་ལུག་གི་རྒྱན་བཏབ་པ་ཞིག་ཏུ་གསོལ་ཇ་དྲོན་མོ་བསྩལ་བ་དང༌།
མཁན་ཆེན་ངག་དབང་ཆོས་གྲགས་མནལ་ལམ་དུ་འཁྲུངས་ཚེ་མགོན་དེས་མཛད་པའི་པོད་ཆེན་དྲུག་གི་འགྲེལ་པར་ལྗགས་ལུང་ཞུ་འདོད་ཀྱིས་གླེགས་བམ་རྣམས་མྱུར་པོ་བཞེས་སྐབས་མཁན་ཆེན་དེ་གར་ཕེབས་མི་སྣང་བ་ཞིག་འཁྲུངས་ཤིང༌།
ས་གར་མི་འཁུགས་པའི་དབང་གྲུབ་ཕྲལ་གསང་རྒྱ་གྲོལ་ལེགས་འབུལ་དང༌།
མི་རིང་བར་སྨན་ཆབ་ལ་ཕེབས་སྐབས་མ་མོ་ཆུ་གྱོང་བའི་ཁར། ཉིན་གཅིག་ཆབ་སྟེང་དུ་སྦྲུལ་ཞིག་ལ་སྙིང་རྗེ་ཀུན་ནས་བསླངས་ཏེ་ལྗགས་ཕུ་མཛད་པའི་རྐྱེན་གྱིས་ཞབས་མཐེབ་ལ་ཟུག་གཟེར་འཁྲུངས་བས་བླ་སྨན་རྒྱལ་ཚེ་རིང་ནས་དྲག་ཡིན་ཚུལ་ཞུས།
ཇེ་ལོད་ཀྱིས་མར་ལམ་སྐྱེད་ལྷས་མགོན་ཁང་ལ་ཕེབས་མ་བདེ། སྒང་མ་ཁར་ཡུམ་མཆོག་ནས་དབུ་མཐིང་བཞེས་སྐབས་ཆིབས་བཤོལ་བའི་ཚེ། ཞབས་ནད་སང་དེངས་སུ་གྱུར་པས་ཞབས་ཕྱི་ཀུན་དེ་གར་ཧ་ལས།
སྐྱེ་ཕོ་མོ་གླུ་གཞས་ཀྱིས་མདུན་བསུས། གདན་སར་ཕེབས་པས་ཞབས་སྐྱོན་

ཅི་ཡང་མ་བྱུང༌། འཕྲལ་དུ་འཚུབ་ཀྱང་འགྱངས་མིན་ནས་ཐུགས་འདོད་འགྲུབ་པའི་ལ་ཉེ་བཟང་བར་མ་ཟད། དབུ་མཐིང་བཞེས་འཕྲལ་སྙུན་ལས་གྲོལ་ཚུལ་དེ་བཞིན་རྗེ་ཉིད་འབྱུང་བཞི་ལ་རང་དབང་ཐོབ་པའི་དགོངས་གཞི་ཁྱད་པར་ཅན་ནོ།
།དེའི་སང་ནས་ཡང་སྔར་བཞིན་སྙུན་གཞི་དེས་ཟླ་ཕྱེད་ཙམ་སྐྱེད་མ་བཞེས་ཚུལ་གྱིས་ཐུགས་ཉམས་འུར་ཏེ། སྨན་བཅོས་རྣམས་ཆབ་ལ་བསྐྱུར་ནས། སྔར་ནས་འོད་གསལ་དུ་འཁྲུངས་ཤིང་ཕྱིས་སུ་རྗེས་གནང་ཡང་གསན་པ་འཇམ་དཔལ་ནཱ་ག་རཀྵའི་བསྒོམ་བཟླས་བསྲུང་སྐུད་བཅས་མཛད་པས།
ཞག་ཤས་ནས་ཀླུ་མང་པོ་ཞིག་ཤི་བའི་མཚན་མ་འཁྲུངས་ཏེ་སྙུན་ལས་གྲོལ་བའི་ཚུལ་མཛད། སྣྲོན་ཟླའི་མཇུག་ནས་ཟླ་གཅིག་རིང་རྣམ་འདྲེན་དམ་པ་དེ་ཉིད།
གནས་གསར་རྡོ་རྗེ་འཆང་ཆེན་པོའི་སྐུ་དྲིན་གསོབ་ཆེད་དང༌། རྗེ་བཙུན་ས་སྐྱ་པའི་སྡེ་བསྟན་པ་གདུང་རྒྱུད་དང་བཅས་པའི་སྐུ་རིམ་དུ། རྭ་ཚར་ཐུན་མོང་མ་ཡིན་པའི་ལུགས་འཇིགས་བྱེད་བཅུ་གསུམ་མའི་སྒྲུབ་མཆོད་བརྒྱ་ཚར་གྲངས་གསོག་མཛད་སྐབས་ཀྱི་ཆུ་སྟོད་ཟླ་བའི་ཚེས་བཅུ་གཅིག་ཉིན་གནས་གསར་རྡོ་རྗེ་འཆང་ཞི་བར་གཤེགས་པས་དགོངས་རྫོགས་ཀྱི་གོ་ཆོད་བྱུང་བ་སོགས།
 ལྐོག་གྱུར་རྗེན་གསལ་གྱི་ཐུགས་མཁྱེན་ཡིན་པ་ལ་བསྙོན་དུ་མེད་ཅིང༌།
དགུང་ཞག་ནམ་རྫོགས་བར་མཁའ་སྤྱོད་མའི་སིན་དཀྱིལ་སྒྲུབ་མཆོད་ཆག་མེད་ཀྱི་སྔགས་སྡོམ་ཨོཾ་གསུམ་མ་ཉི་ཁྲི་དགུ་སྟོང་བཞི་བརྒྱ་ཐམ་པ།
སྐུ་སྟོད་ལྔ་སྟོང་ཉིས་བརྒྱ་གོ་གཉིས། མཆོག་སྤྲུལ་མྱུར་འབྱོན་ཞེ་དགུ་རྣམས་མཛད་ཅིང༌། དེ་ལོ་ག་ཡ་དྷ་རའི་བུ་ཆུའི་སྣོད་

གས་པ་དང༌། བསམ་བརླིང་ལྷ་མཆོད་དུས་གུར་ཀར་ཆག་པ་རྣམས་ནི་དབུ་བླ་འདི་ཞིང་ཁམས་བརྗེ་བའི་རྟགས། རྗེ་དེ་ཉིད་ནི་རྣམ་ཀུན་ཉིན་མཚན་ཁོར་ཡུག་ཏུ་བསྟན་འགྲོའི་དོན་འབའ་ཞིག་གིས་དུས་འདའ་བ་ལས་རྣམ་གཡེང་ལེ་ལོའི་དྲི་མ་ཕྲ་མོ་ཙམ་གྱིས་མ་གོས།
འཇམ་མགོན་གནས་གསར་བ་ཆེན་པོ་དེ་ཉིད་གཤེགས་པ་ནས་བཟུང་སྲོད་ཐོ་རེངས་ཉིན་བར་གུང་ཚིགས་སྐབས་སོགས་ཡུད་ཙམ་རེ་བཞུགས་སྐབས། ཐུགས་ལ་སྐྱོ་ཤས་དང༌།
ཁྱད་པར་ད་ནི་རྗེ་བཙུན་གོང་མའི་ཐུགས་དམ་ཆག་མེད་ཀྱི་རིམ་པ་ཁ་གསོ་བ་རྣམས་ཀྱང༌། ཞུ་ཡུལ་ཤིན་ཏུ་དཀོན་པ་འདུག་དགོངས་པའི་ཐུགས་འདུན་དུ་དུང་དུང་ལྷང་ལྷང་བཅས་ངེས་འབྱུང་གཏིང་ནས་འཁྲུངས་པའི་ཞལ་འདོན་དགེ་སྦྱོར་ལ།
དུས་རྒྱུན་ལས་ཀྱང་ཐུགས་བརྩོན་གྱིས་རྩ་བའི་བླ་མ་དམ་པ་རྣམས་ཀྱིས་དགོངས་རྫོགས་དང༌། སྐྱེ་འགྲོ་སེམས་ཅན་ཐམས་ཅད་ཀྱི་དོན་དུ་སྨིན་རྒྱས་སུ་མཛད། རྗེ་དེའི་དགོངས་རྫོགས་དང་བསྟུན་ལོ་རེ་བཞིན་འཇིགས་བྱེད་བཅུ་གསུམ་མའི་རྡུལ་དཀྱིལ་སྒྲུབ་མཆོད་གཤོམ་རྒྱས་པ་དང་བཅས་ཞག་བཞིའི་ཁོངས་སུ།
ཡ་མ་རཱ་ཛ་བཞི་སྟོང་བརྒལ་ཙམ་དང༌། གསོལ་འདེབས་བཞི་བརྒྱ་ལྷག་ཙམ་རེ་མཛད་ཅིང༌།
ཕྱི་ལོ་དུས་ཆེན་ཉིན་དཔལ་ས་སྐྱའི་ལྷ་ཆེན་ཐིགས་གཡབ་གཙུག་ལག་ཁང་དུ། དེ་ཉིད་ཀྱི་འདྲ་སྐུ་རིན་པོ་ཆེ་གསར་བསྐྲུན་རིང་བསྲེལ་རྣམ་བཞི་ཕྱུར་པོར་མཛད། རབ་ཏུ་གནས་པའི་མེ་ཏོག་གིས་མངའ་གསོལ་བར།
དབུ་ཞྭ། ན་བཟའ། ཕྱག་ཕྲེང༌། ཕྱག་ཆ། མཆོད་པའི་ཡོ་བྱད་བཅས་དེ་ཉིད་ཀྱི་ཉེར་སྤྱད་ངོ་མས་སྤྲས་ཏེ་བཞུགས་

དྲུང་སྣ་ལྔའི་མཆོད་པ་འབུལ་གནང་དང༌། གཞན་ཡང་གསུང་གི་བདུད་རྩི་བཞེས་པ་རྣམས་བསྟན་འགྲོའི་ཆེད་སོ་སོའི་སྐལ་བ་དང་མཐུན་པར་སྤེལ་གནང་དང༌། རྗེ་བཙུན་ས་སྐྱ་པའི་བསྟན་པའི་རྩ་བ་འཁོན་རིགས་དྲི་མ་མེད་པའི་གདུང་རབས་སྤེལ་བར་བཀའ་བསྩལ་སོགས་ངལ་བ་ལྷུར་ལེན་གྱིས་དཔལ་ལྡན་བླ་མ་དམ་པའི་དགོངས་རྫོགས་སུ་སྟོབས་པ་དང༌།
སྔོན་དུ་དགུང་གྲངས་ཉེར་གཉིས་ཐོག་གི་སྤྱན་ལྟས་ངོ་མཚར་ཅན་དེ་བཞིན་དང༌།
དེ་ལོ་ཁྲུམས་ཟླའི་ཚེས་གསུམ་ཐོ་རེངས་གནས་གསར་རྡོ་རྗེ་འཆང་དཔོན་གཡོག་ཚང་མ་ས་སྐྱའི་བླ་བྲང་ཕུན་ཚོགས་གླིང་གི་དབང་ཁང་དུ་མཇལ་བར། ག་ཡ་དྷ་རའི་བུམ་ཆུའི་སྣོད་ལ་སྐྱོན་ཚུལ་དེ་ཞུ་གནང་ལ།
སྐྱོན་མེད་འགྲོ་གསུངས་ཤིང༌། རྗེ་དེ་ལ་དགོངས་རྫོགས་འབུལ་རྟེན་ཡིན་དགོངས་པའི་ཁྱད་མཚར་གྱི་གོས་ཕོན་ཆེན་འབུལ་ཉམས་དང༌། ཞབས་གྲས་སྦྱིན་རྒྱམ་ཡིན་སྙམ་པ་ཞིག་གིས། ཡིག་བརྒྱ་མཚལ་དམ་མ་ཞིག་ཕུལ་ནས་རྗེ་བླ་མ་སྙུན་སྐབས་པད་དཀར་སྤྲུལ་སྐུའི་ལུང་བསྟན་དེ་འདི་ཡིན་ཟེར་བ་ཁ་ཕྱེད་ནས་གཟིགས་པ་ཚིགས་བཅད་ཁ་ཤས་བྱུང་བ་ཐུགས་དྲན་མི་གསལ་བའི་ཚུལ་མཛད།
ཡང་སྐབས་ཤིག་གནས་དེར་གནས་གསར་རྡོ་རྗེ་འཆང་ཉིད་བཞུགས་ཏེ་མཎྜལ་ཚོམ་བུ་དུ་མ་ཞིག་གི་མཐར་མཆོད་གཏོར་བཤམས་ནས་ཕུར་པའི་དབང་སྔར་གསན་མ་མྱོང་བ་ཞིག་བསྩལ་བ་དང༌།
གཞན་ཡང་རྣམ་འདྲེན་དེ་ཡང་ཡང་ཕེབས་ཏེ་རྗེ་བཙུན་ས་སྐྱ་པའི་ཟབ་ཆོས་ཁ་ཤས་ལ་བསྐྱར་ཆོས་མཛད་པ་དང༌།
སྐུའི་རྣམ་འགྱུར་ཞི་ཁྲོ་དུ་མའི་སྒོ་ནས་ལུགས་གཉིས་ཀྱི་བླང་དོར་

སྩོལ་བ་སོགས་མཐའ་ཡས་པ་ཞིག་འཁྲུངས་པ་ནི། འཁྲུལ་ཟད་རྗེ་བཙུན་གོང་མ་རྣམས་ཀྱི་རྣམ་ཐར་ཁོ་ན་སྟེ། ས་སྐྱ་པ་ཆེན་པོར་འཇམ་པའི་དབྱངས་གཙོ་འཁོར། རྣམ་འབྱོར་དབང་ཕྱུག ཞང་སྟོན་ཆོས་འབར་སོགས་དང༌།
འཇམ་མགོན་བླ་མར། སྲིད་པ་ཀུན་ཏུ་ལེགས་པར་སྦྱངས་པས་ན། །རྨི་ལམ་ན་ཡང་ཆོས་ཀྱི་སྒོ་རྣམས་ཀུན། །དགེ་བའི་བཤེས་ཀྱིས་དངོས་སུ་འདོམས་པར་མཛད། །ཅེས་སོགས་མང་དུ་གསུངས་པ་བཞིན་དམ་པའི་ཁྱད་ཆོས་ཤ་སྟག་གོ
།དེ་ནས་དབྱུག་ཟླའི་ཚེས་བཅུར་འབུམ་ཐང་ས་པཎ་ཕྱི་རྟེན་ཉམས་གསོ་གསར་སྐྲུན་ལྟ་བུ་མཛད་ནས་རྗེ་ཉིད་ཀྱི་རྒྱུན་གྱི་ཕྱག་ཚ་ལྔ་སྟོང་བཞི་བརྒྱ་དོན་བདུན་སོགས་ནང་གཟུངས་གྲངས་མང་བཅས་བྱིན་རླབས་ཀྱི་གཟི་བྱིན་འཕྲོ་བར་མཛད།
མགོ་ཟླའི་བདེ་མཆོག་སྒྲུབ་མཆོད་ཐོག་ཚོགས་ཡོངས་ལ་ཌཱ་མ་རུ། ནང་མཆོད། ཐོད་སྣོད་གསར་བསྐྲུན་རྣམས་སྦྱོར་འཇགས་ཀྱིས་སྒྲུབ་མཆོད་དང་དུས་མདོས་སོགས་ཀྱི་ཚོགས་དབུར་ཕེབས་པའི་སྐབས་སོ།།དགུང་གྲངས་སོ་གསུམ་དུ་ཕེབས་པ་ལྕགས་སྦྲུལ་རྒྱལ་ཟླའི་ཚེས་གཉིས་ནས་བཟུང་འདི་ཡིན་མེད་པའི་སྙུན་གཞི་ཐུ་བ་ཞིག་བཞེས་པ་ལ།
ནུབ་གཅིག་གཟིམ་ཤར་གྱི་གནམ་ས་བར་གསུམ་ལི་ཁྲིར་གཟིགས་པས།
ད་རང་སྐུ་ཚེ་འཕོ་རྒྱུ་ཡིན་འདྲ་དགོངས་པའང་འཁྲུངས་མོད། སྨན་བཅོས་རིམ་གྲོ་དང་ཐུགས་དམ་ཟབ་མོའི་མཐུ་ལ་བརྟེན་རྟ་ཟླའི་མཇུག་ནས་རིམ་དེངས་ཀྱི་ཚུལ་བཞེས་མུར། གཟིམ་ཤར་མགོན་ཁང་དུ་ཞལ་གྱི་དམ་ཚིག་བསྐང་གསོ་མཛད་པས་སྐུ་ལུས་སོར་ཆུད།
དེ་ནས་རྡོར་བྲག་རིག་འཛིན་ཆེན་པོས་ལུང་

བསྟན་གདུང་རབས་མྱུར་འབྱོན་སྐུ་རིམ་དུ། གྲ་ལྔ་དང་དམར་པོ་སྐོར་གསུམ་གྱི་སྐུ་པར་གྲངས་མང་དང༌། དེ་དག་གི་སྐུ་གང་ལེགས་བཞེངས་དགོས་བབས་པ་བཞིན། གྲ་ལྔ་ལུགས་སྐུ་རྣམས་སྡེ་དགེར་ཡོན་སྦྱར་གྱིས་ཞུས།
གོང་གི་སྐུ་པར་གྲངས་མང་དེ་དག་གདུང་རབས་མྱུར་འབྱོན་ཆེད་དམར་པོ་སྐོར་གསུམ་བཞེངས་རྒྱུའི་བཅའ་སྒྲིགས་ལ་རྟེན་འབྲེལ་རང་འགྲིག་ལྟ་བུར། དེ་དག་གིས་མཚོན་སྐུ་པར་མང་པོ་དེ་སྔོན་ནས་གསར་བླུགས་གྲུབ་འཕྲལ་ཡིན་པ་བཞིན།
བརྒྱ་སྟོང་སོགས་ཕྱག་བཏབ་གྲངས་མང་དང༌། སྐུ་རྒྱུར་བྱིན་རླབས་རྟེན་འདམ་མཚལ་སོགས་དབང་རྫས་དམར་པོ་སྣ་འཛོམ་འཇིམ་གཙང་ལ་བྱིན་རླབས་མཛད་པ་དང་བསྲེས་ཏེ། ཚོམ་བར་མགོན་ཁང་དུ་ཚུལ་ཁྲིམས་བཀྲ་ཤིས་སོགས་ནས་ཤིན་ཏུ་གསང་བར་བཞེངས་ཏེ།
ཐུན་མོང་དང་ཐུན་མོང་མ་ཡིན་པའི་གཟུངས་བཅས་སྣྲོན་ཟླའི་འགོར་གྲུབ་འཕྲལ་རྗེ་ཉིད་ཀྱིས་ཕྱག་ནས་ཚར་གཅིག་དང༌། ཆོས་ལས་པ་བསྟན་འཛིན་རིན་ཆེན་གྱིས་བརྒྱ་ཚར་མཛད།
གཞན་ཡང་གདུང་རབས་མྱུར་འབྱོན་ཆེད་མཁར་ཐུབ་བསྟན་དགེ་འཕེལ་དུ་ལྷོ་བྱང་དགེ་འདུན་བརྒྱད་གྲྭས། རྗེ་བཙུན་རིན་པོ་ཆེའི་བླ་མའི་རྣལ་འབྱོར་དང་འཕྲིན་བཅོལ་སོགས་ཟླ་གཅིག་གི་རིང་བགྱིས།
ཟླ་མཇུག་ཏུ་བརྩེ་ཆེན་ལྷ་ཁང་རྒྱ་ཆེར་བསྐྲུན་པར་མཛད་པ་དང༌། ཆུ་སྟོད་ཟླ་ནང་ཕུར་སྒྲུབ་འཕྲིན་འཆོལ་གང་ཙམ་ལ་རི་ནག་རྩེར། བྱེ་མ་ངུ་བའི་ཁ་གནོན་གྱི་རིགས་གསུམ་མཆོད་རྟེན་གསར་བསྐྲུན་དང༌།
སྐྱེད་ལྷས་ཕྲིན་འཆོལ་ལ་ཡུམ་གྱི་གནས་གཟིགས་ཆེད། ཡབ་ཡུམ་ལྷན་དུ་ཕེབས་ཏེ་

བྱེས་འགྱུར་དུ་ནུབ་གཅིག་བཞུགས། གནས་གཟིགས་གྲུབ་ནས་མར་ལམ་ལྷ་འཕྲེང་ལྟ་བུའི་རྒྱུ་མ་ལམ་གྱི་སྐེད་ཙམ་ཕེབས་དུས། རྦབ་རྒྱུགས་ཤིག་བྱུང་ཡང་མ་སྐྱོན། བསམ་བརླིང་དུའང་ཞག་གཅིག་དང་མར་ལམ་རི་ནག་རྩེར་མཆོད་རྟེན་རྣམས་ལ་ཕྱག་ནས་འབྲིང་པོ་མཛད་རྗེས།
རི་བྱ་སྡེར་མའི་ལྟག་ཙམ་དུ་ཕེབས་དུས། ནམ་མཁའ་དབྱིངས་ཤིན་ཏུ་དྭངས་པར་དབོན་པོ་རིའི་ཐད་དུ་སྤྲིན་དུམ་ཞིག་འདུས་ཏེ་ཟིམ་ཆར་འབབ་པ་དང༌།
བྲག་ཆུང་ནས་བདེ་གླིང་ལྕགས་རིའི་བར་འཇའ་ཚོན་འོད་སྐོར་ལྟ་བུ་ཞིག་ཀྱང་ཤར་བས་ཐུགས་ལ་ཡ་མཚན་ཆེ་བ་ཞིག་འཁྲུངས། གྲོ་བཞིན་ཕུར་སྒྲུབ་གྲོལ་ནས་སླར་ཡང་གྲྭ་ལྔ་སྒྲུབ་མཆོད་དྲུག་ཅུར་ཉེ་བར་གསོག་གནང་གིས།
ཡུམ་ལ་དབང་གྲངས་གསོག་མཛད། དེ་སྔོན་ནས་སྡེ་དགེ་ཞུ་ཆེན་རིན་པོ་ཆེས་གཟིམ་ཆུང་འཕྲོད་མིན་ཡང་བརྟག ངོས་གདུང་རྒྱུད་མྱུར་འབྱོན་གང་ཅིའི་མཚམས་ལ་ཐུགས་བསམ་ཆེར་བསྐྱེད་དགོས་ཚུལ་གནང་བ་བཞིན།
ཡབ་རྗེ་རྡོ་རྗེ་འཆང་གི་གཟིམ་ཆུང་འཆི་མེད་རྡོ་རྗེའི་གུར་ཁང་རྒྱ་བསྐྱེད་དེ། རྟེན་འབྲེལ་ཁྱད་ཞག་བཅུ་སྐོར་ལ་ཚར་ཕྱིན་པར་མཛད། མཚན་ཡང་འཛམ་གླིང་ཕུན་ཚོགས་དཔལ་འབར་དུ་གསོལ་ཏེ།
གུ་རུ་དྲག་དམར་སྒྲུབ་མཆོད་ཀྱིས་ཐོག་མར་བྱིན་གྱིས་རླབས། དེ་རྗེས་རྡོ་རྗེ་ཕུར་པའི་རས་དཀྱིལ་སྒྲུབ་མཆོད་ཀྱང་མཛད་པས་བྱིན་ཆགས་ཤིང་ཐུགས་བག་ཕེབས་པ་བྱུང་གསུངས། ཁྲུམས་ཟླའི་ཉེར་གཅིག་ལ་དཔལ་ས་སྐྱའི་རྒྱབ་རི་སེངྒེའི་གདོང་ཅན་གྱི་མིག་གཡོན་མཚོན་བྱེད་བྲག་འབུར་ཐད་ནས་གློ་བུར་དུ་ཞིག་རལ་བྱུང་བར་ཀུན་ཐུགས་

དོགས་ཟ་བའི་སྐབས། རྗེ་ཉིད་ཀྱི་འོད་གསལ་དུ། འཇམ་དབྱངས་འོད་འབར་བའི་སྐུ་དྲུང་ན་རྗེ་ཉིད་བཞུགས་པར། རྗེ་བཙུན་གྲགས་པ་རྒྱལ་མཚན་གྱི་ཞབས་གྲས་ཡིན་དགོངས་པའི་གྲྭ་པ་ཞིག་དང་གསུང་གླེང་མུར། བྲག་རི་ཞིག་ཚུལ་དེ་གསུངས།
གྲྭ་པ་དེ་ན་རེ། འདི་རྗེ་བཙུན་རིན་པོ་ཆེ་ཞིང་ཁམས་བརྗེ་སྐབས་ཀྱང་བྱུང་བས་ཆོས་རྗེ་པས་རྗེའི་དགོངས་རྫོགས་དང་གདན་སའི་སྐུ་རིམ་གཉིས་ཆར་ལ་དམིགས་ནས་འཇམ་དབྱངས་གཟི་འོད་འབར་བའི་སྐུ་འདི་བཞེངས་པས་སྐྱོན་མ་བྱུང༌།
ད་ལྟའི་འདིའང་དཔལ་ས་སྐྱ་པའི་བསྟན་སྲིད་ལ་གནོད་པའི་ལྕགས་གླང་ཞིག་འཐོན་ཉེར་ཡོད་པས་ཟེར་མུར། རྗེ་ཉིད་ཀྱི་ཐུགས་སྣང་ལ། ཐང་སྐུ་ཞིག་གི་ལྡེབས་ལ་རི་སྔོན་པོ་གཉིས་ཕན་ཚུན་རྒྱུགས་པའི་སྣེ་མཚམས་ནས།
གླང་སྔོན་པོ་མིག་ཁྲ་ཧྲིག་གེ་པ་ཞིག་རྭ་ཉུག་གེ་འཐོན་ཉམས་བྱེད་པ་འཁྲུངས་པས། གྲྭ་བ་དེས་སྔར་གྱི་འཕྲོས་ལས། ད་ལམ་ཡང་འཇམ་དབྱངས་གཟི་འོད་འབར་བའི་སྐུ་ཚད་དང་མཉམ་པའི་འཇམ་དབྱངས་ཀྱི་སྐུ་ཞིག་བཞེངས་ན་ངོ་ཆེ་ཞིང༌།
དེ་མཚུངས་ཉིན་གཅིག་ནང་ཡུམ་རྒྱས་པ་ཚར་གསུམ་བཀླགས་པས་ཕན་ནམ་ཟེར་བ་ཞིག་འཁྲུངས་པ་བཞིན། སྨིན་ཟླའི་བཅུ་དགུ་ལ་ཐིགས་གཡབ་ལྷོར་དབུ་རྩེ་འཇམ་དབྱངས་གཟི་འོད་འབར་བ་དང་མཉམ་པའི་རྗེ་བཙུན་འཇམ་དཔལ་དབྱངས་སྨན་འདམ་ལས་གྲུབ་པའི་བྱིན་རླབས་ཀྱི་གཟི་འབར་གྲང་གསེར་ལེབ་བྱུགས་ཅན་སྐུ་རྒྱན་ན་བཟའ་མཆོད་ཆ་སོགས་དང༌།
གཟུངས་ཞུགས་ཐུགས་ཀར་གཞུག་རྒྱུའི་འཇམ་དཔལ་གྱི་སྐུ་ཞིག་ཐིགས་གཡབ་རྟེན་གྲས་ནས་འཚོལ་བར་མཛད་

པས། མངྒའི་མཚན་ཅན་ཕྱག་བབས་ལི་སྐུ་མཁྱིད་གང་ཙམ་ཞིག་ཕྱག་ཏུ་ཐེབས་པའི་གཤམ་ཡིག་ལ་སྦྱིན་བདག་གི་མིང༌། བསམ་འགྲུབ་ཕུན་ཚོགས་ཀྱིས་བཞེངས་ཟེར་བའི་ཚིག་སྒྲ་ལེགས་པ་དེ་བཞིན། མ་བསྒྲིགས་ལྷུན་གྲུབ་ཀྱི་རྟེན་འབྲེལ་ལྟ་བུར་བྱུང་བས་བསྟན་སྲིད་ལར་རྒྱ་ལ་ངེས་པར་ཕན་པ་ཞིག་ཡིན་ནོ།
།གསུངས་པའི་སྐུ་འདྲ་རིན་པོ་ཆེ་འདི་ལ་དབུ་ཞབས་བར་གསུམ་གྱི་གཟུངས་རིང་བསྲེལ་དང་བཅས་པས་ཕྱུར་པོར་གཏམས་ཤིང༌།
ཁྱད་པར་རི་བཀྲ་ངན་པ་བཟློག་པའི་འདོད་གསོལ་བཅས་འབུལ་གནང་གིས། ཀྱཻ་རྡོ་རྗེ་ལ་བརྟེན་པའི་རབ་གནས་འབྲིང་པོ་དང༌། གཞན་ཚར་འགའ་ཞིག་བཅས་དམ་ཡེ་དབྱེར་མེད་དུ་བྱིན་གྱིས་རློབས་པར་མཛད་དོ།
།དེ་ལོ་གཞན་ཞབས་རིན་པོ་ཆེ་ནས་སྐུ་རིམ་ཐུགས་བརྩོན་འགའ་ཞིག་གནང་དགོས་བྱུང་བ་ལྟར། འདི་ཡང་སྨིན་ཟླའི་ནང་རྡོ་རྗེ་འཆང་ནས་བདུད་འདུལ་ཕུག་ཏུ་བསྐང་ཕྲིན་གནད་སྨིན་ལ་ཞག་ཤས་ཐུགས་གཞོལ།
དེ་ནས་མདོས་ཆུང་གི་ཚོགས་དབུར་ཕེབས་ཀྱང་དེ་དུས་མཚན་འགྲུལ་བསྲུང་དགོས་སྟབས་གཏོར་རྒྱག་ལ་མ་ཕེབས། དུས་མདོས་ཐོག་སྡེ་དགེ་གཉེར་པ་སྔོ་ཡེ་སོགས་དང༌། ཧོར་ཀྲེ་བོ་དཔོན་སྡེ་དགེ་སྲས་མོ་བཅས་དང༌།
གནས་གསར་རྗེའི་ཕྱག་མཛོད་སོགས་ཀྱང་འབྱོར་པས། སོ་སོའི་བློ་དང་འཚམ་པའི་ལུགས་ཟུང་གི་བདག་རྐྱེན་དང༌། ཕྱག་མཛོད་ནས་བོ་དྷཱི་ཙིཏྟའི་ཕྱག་ཕྲེང་རྒྱན་ལྡན་ཞིག་ཕུལ། དེ་ནས་ལྷ་ཆེན་མཁན་པོ་ཆོས་བཀྲ་ཤིས་སོགས་ཞལ་སློབ་འགར་མཚན་ཉིད་ཀྱི་ཡིག་ཆ་རྒྱ་བོད་མང་པོས་མཛད་པའི་ལྗགས་ལུང་ཕོན་ཆེན་ཡང་སྩོལ་བར་

མཛད་དོ།།དགུང་གྲངས་སོ་བཞིར་བྱོན་པ་ཆུ་རྟ་དབོ་ཟླའི་ནང་གདུང་རབས་མྱུར་འབྱོན་ཆེད་དུ་རྗེ་ཉིད་ནས་ཁྱད་བྱང་མགོན་ཁང་དུ། གཏོར་བསྔོ་ཆེན་མོའི་ནང་གི་ཆོས་སྐྱོང་ཚང་མར་གཏོར་བརྒྱ་རྩ་གསོག་གནང་དུས།
གོང་གི་ཕྱག་ཕྲེང་དེ་མཛད་ཆོག་བྱུང་བས། ཕྱག་མཛོད་འཇམ་དཔལ་གྱིས་ཕུལ་ཡང་དོན་ལ་གནས་གསར་རྡོ་རྗེ་འཆང་དེ་ཉིད་ཀྱི་གདུང་རབས་མྱུར་བྱོན་རྟེན་འབྲེལ་བསྒྲིགས་སམ་སྙམ་གསུངས། གཞན་ཡང་གདུང་རབས་རིན་པོ་ཆེ་མྱུར་ཕེབས་ཆེད་སྨིན་གྲོལ་གླེང་རྟ་ནག་ཐུབ་བསྟན་མཁན་པོ་བསྟན་འཛིན་རྒྱལ་མཚན།
ཛ་ལུང་པ་འགྱུར་མེད་གསང་སྔགས་བསྟན་འཛིན་སོགས་ཀྱིས་འཁོར་ལོ། ཟ་ཡིག རིམ་གྲོའི་ཞལ་བཀོད་སོགས་ཚང་མ་ཆོས་སྡེ་རྣམ་གཉིས།
ངོར། བཀྲ་ཤིས་ཆོས་སྡེ། གོང་དཀར། སྡེ་དགེ་ལྷུན་གྲུབ་སྟེང་སོགས་གཙང་དབུས་ཁམས་ཀྱི་དགོན་སྡེ་རྣམས་ཀྱིས་ཐོག་དྲངས་སངས་རྒྱས་ཀྱི་བསྟན་པ་རིས་མེད་གྲུབ་མཐའ་དང༌།
རྩིས་བོན་ནས་སྒྲུབ་དགོས་སོགས་ཚང་མ་དང༌། ཇོ་ཞལ་རྣམ་གཉིས། མཐའ་འདུལ་ཡང་འདུལ། རུ་གནོན་གྱི་གཙུག་ལག་ཁང༌། རྒྱང་དང་རྒྱང་འབུམ་མོ་ཆེ་སོགས་སྔོན་གྱི་གནས་རྙིང་དུ་མར་ཞབས་ཏོག་དགོས་ཚུལ་བཞིན་རྩད་གཅོད་མཛད་པས།
མཚལ་རིས་ཡེ་ཤེས་སྒྲོལ་མ་རྟེན་བརྟེན་པ་བཅས་དེང་སང་གར་བཞུགས་སུ་ལ་ཡང་ཞུ་རྒྱུ་མ་བྱུང༌། འདན་ཀློང་ཐང་སྒྲོལ་མའང་སྐུ་ཆུང་ངུ་ཞིག་ལས་མེད་སྐད་བཅས། ཚང་མར་མཆོད་འབུལ་རྒྱ་ཆེ་ནས་སྣེ་འབྲེལ་བར་ཅི་སྨིན་མཛད།
དེ་ནས་

ཞལ་དཀར་སྨན་རམ་པར་བསྐུལ་མ་མཛད་པ་བཞིན་སྲིད་འབེབས་སྨན་དང་ཟས་སྤྱོད་ཚང་མ་ཡིག་ལམ་ནས་ཕུལ་བ་དང་བཅས། གོང་སར་སྙན་ཞུ་འཛོལ་མེད་ཞུས་པས་ཕྱིས་སུའང་འདི་ལ་ཐུགས་འདོགས་ལྷག་པར་ཆེ། གང་ལྟར་སྔ་ཕྱི་བར་མཚམས་ཀུན་ཏུ་རྗེ་བཙུན་ས་སྐྱ་པའི་གདུང་རབས་མྱུར་འབྱོན་ཁོ་ནར་ཐུགས་བརྩོན་འདི་ཉིད་གཅིག་པུའི་སྐུ་དྲིན་ཡང་བསྐལ་པ་རྒྱ་མཚོར་འཁྱེར་མཐའ་མཆིས་མིན་བློ་ལྡན་གཟུར་གནས་དག་གིས་དཔྱོད་པར་ཞུ།
ནག་ཟླའི་ཡར་ཚེས་ལ་རྒྱལ་ཡུམ། ལྷ་ཆེན་མཁན་པོ། མུས་ཆེན། ཟུར་འཆར་གྲུབ་དབང་སོགས་ལ། དབང་ལྷ་དམར་ཆེན་དང་དམར་ཆུང་སྐོར་གསུམ་སོགས་གནང་སྐབས་ཤིག་སྤྱན་ལྟས་སུ། དཔོན་པོ་རིའི་རྩེ་ནས་ལྷ་རྒྱལ་འཐེན་པའི་སྐད་གསལ་པོར་གསན་པ་དང༌།
བཞི་ཐོག་ལྟག་གི་བསྐོར་ལམ་དུ་མི་ཞིག་གིས་ཙནྡན་དམར་པོའི་ཁུར་པོ་ཤིན་ཏུ་ཆེ་བ་ཞིག་འཁྱེར་ཡོང་བ་དང༌། ཡང་ལྷ་ཁང་རྩེའི་མཛོད་ནག་ནང་ཁུག་མ་སེར་པོ་ཞིག་ན་ཊཾ་ཀ་ཉུང་ངུ་ལས་མི་སྣང་བར།
མི་ཞིག་ནས་ད་འདི་ཊཾ་ཀས་མྱུར་དུ་ཁེངས་ཡོང་རྒྱུ་ཡིན་ཟེར་བ་འཁྲུངས་པ་འདི་ལ་ནི། ཕྱི་ལྟར་ན་སླར་འབྱུང་འོག་ཏུ་ས་ཁྱི་ལོའི་མཛད་སྐབས་གསལ་བ་བཞིན་དང༌། ནང་ལྟར་ན་ཁམས་གསུམ་དབང་དུ་སྡུད་པའི་གདུང་རྒྱུད་རིན་པོ་ཆེ་མྱུར་དུ་ཞལ་གཟིགས་ཀྱི་བརྡར་གོར་མ་ཆག
དེ་ལོ་གོང་ས་རིན་པོ་ཆེ་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོ་དཔལ་བཟང་པོ་གྲུ་འཛིན་གསེར་ཁྲི་རིན་པོ་ཆེར་མངའ་གསོལ་སྐབས་རྗེ་ཉིད་ཕེབས་བཞེད་ཐུན་མོང་མ་ཡིན་པ་མཆིས་རུང༌།

གདུང་རབས་རིན་པོ་ཆེ་ཉག་ཕྲ་བས་བཅད་རྒྱ་དང༌། ཞབས་དྲེག ཞབས་འབམ་སོགས་སྒོ་དུ་མ་ནས་ཕེབས་མ་བདེ་བས་མཛོད་འཛིན་ཤེས་རབ་ཕུན་ཚོགས་ལ་བཀའ་འདོམས་བཞིན་ཕེབས། དེ་ནས་ཆོས་གྲྭ་ལྷོ་བྱང་གི་སྤྱི་ཆེན་བཟོད་རྒྱན་གྱིས་གཞིས་རྩེ་བཀྲ་ཤིས་སོགས་བཀུག་ནས།
ཐུབ་བསྟན་ལྷ་ཆེན་གྱི་རུང་ཁང་ངམ་གཡོས་ཁང་དཔལ་འབྱོར་རྒྱ་མཚོར་ཁྲོ་ཆེན་གསར་བླུགས་སྐབས། དེར་ཤིས་བརྗོད་དང་ཁྲོ་ཆེན་གྱི་མཚན་ལྗགས་སྒྲིགས་མཛད་པ་དང་མཉམ་དུ།
དབྱར་ཆོས་ཆེན་པོའི་ཚོགས་དུང་དཀར་པོ་རྒྱང་གྲགས་གསུང་བསྐུལ་དུས་གཅིག་འཛོམ་པའི་རྟེན་འབྲེལ་བཟང་པོར་ལྷུན་གྱིས་གྲུབ་སྟེ། མཚན་ཡང་འདོད་དགུ་རྒྱ་མཚོར་གསོལ་ཞིང་རྗེ་ཉིད་ནས་སྒྲུབ་གནང་གིས་ཚོགས་བདག་ཐབ་འཁོར་ཡང་འཇུག་པར་མཛད།
སྣྲོན་ཟླའི་ཚེས་བཅུ་ཕུན་སུམ་ཚོགས་སྦྱོར་ཉིན་རྗེ་རྡོ་རྗེ་འཆང་ཉིད་ནས་ལོ་གནང་དུས་ཀྱིས་བཅུད་བུམ་གཏེར་འཆར་ཅན་སྒྲུབ་གྲས་ཀྱི་གསུང་ཆོག་དེ་གྲུབ་འཕྲལ་གུང་ཚིགས་དང་བསྟུན།
ཆོས་ལུང་ནས་རྒྱལ་པོ་བསོད་ནམས་དོན་གྲུབ་སྲས་འཁོར་རགས་བསྡུས་བཅས་འབྱོན་པའི་གནས་ཚུལ་གྱིས་ཐོག་མར། མཐོང་སྨོན་ན་ད་ལྟར་བཞུགས་ཡོད་ཟེར་བ་གསན་པས།
སྨོན་པའི་སྒྲ་དེ་བུམ་སྒྲུབ་ཀྱི་ཚིག་སྒྲར་ལེགས་ཤིང༌། དེ་ཉིད་རྒྱལ་ཡུམ་མཆོག་དབུ་བསིལ་གྲུབ་ནས་སྐུ་རྒྱན་བཞེས་སྐབས་སང་ཉིན་མཇལ་འཛོམ་ཐོག་མ་དང་རང་འགྲིག ལུང་སྲོལ་གྱི་སོས་བསྐོར་ཞེས་གོས་རྒྱན་གཟབ་འཆོར་སྐྲ་ཁྲུ་བཟའ་བཏུང་འབྱོར་པ་དང་བཅས་རྟེན་མཇལ་བསྐོར་བ་གླུ་གཞས་རྐང་བྲོ་སོགས་སྐྱིད་ཉམས་བྱེད་སྲོལ་ནས།
ཆུ་

ཟམ་སོགས་ཞབས་ཕྱི་རྙིང་གྲས་ཐོག་དྲངས་སྡེ་ནུབ་པས་དགའ་གཞས་བྱེད་པ་དང་འགྲིག་པ་སོགས་ནི། འཇམ་མགོན་བླ་མས། གང་ན་ཐོད་དང་སྐྲ་གསར་དང༌། །གར་དང་རོལ་མོའི་སྒྲ་ཡོད་པ། །དེ་ན་མྱ་ངན་ཡོད་མིན་པས།
།དེས་ན་རོལ་མོ་བསྔགས་པ་ཡིན། །ཅེས་གསུངས་པའི་དོན་ལགས། དེ་ནས་རྒྱལ་པོ་དཔོན་གཡོག་ནས་འཇལ་ཕྱག་དངོས་གཞི་དང༌། ཕར་ལེགས་གསོལ་གནང་རྒྱུ་ཚེས་བཅུ་བཞིར་མཛད་རྒྱུར་དེ་སྔོན་མ་བསྒྲིགས་ཀྱང༌། ས་སྐྱའི་གཡས་གཡོན་མདུན་གསུམ་ན་དར་འཛུགས་དང༌།
ཆུ་མིག་རྫིང་ཁ་ནས་བུ་མོ་བྱི་ལོ་མ་ལོ་བདུན་ལོན་པ་གསུམ་གྱིས། རིགས་ལྔ་དར་དཔྱངས་ཌཱ་དྲིལ་བུམ་པ་མེ་ལོང་ཐོགས་ནས་ཁྲུས་ཀྱི་སྟངས་ཀ་བྱས་ཏེ་ཆུ་ཁྱེར་དགོས་བཞིན་ལ།
དཀར་པོ་རྣམ་གསུམ་གྱི་ཕྱི་རྟེན་ཐོག་ནས་བྱོན་པའི་འཇམ་ཆུར་གྲགས་པ་འདི་ནས་བུམ་པ་གང་ཁྱེར་བ་དེའང་མཇལ་གོང་སླེབས་པ་དང༌། ཕན་ཚུན་ལེགས་སོ་ཁྱེར་མི་རྣམས་ཀྱང་གོས་རྒྱན་གཟབ་མ་དང༌།
ལྷག་པར་ཕར་གནང་རྒྱུའི་ཐོག་ཅིའི་ལོ་རྒྱུས་ལེགས་བཤད་ཀྱི་གསུང་ཤོག་རྒྱས་པ་ལྗགས་རྩོམ་མ་དེ་མགྲོན་གཉེར་རྒྱལ་ཚིང་ནས་རིམ་བཤེར་གྱིས་སྟོབས་པར་མཛད་པས། ཁོང་དཔོན་གཡོག་རྣམས་དགྱེས་པ་རབ་ཀྱི་རྩེར་སོན།
དེའི་ཚེ་གཟིམ་ཆུང་གི་རྩེར་རྒྱལ་པོ་ཡབ་སྲས་ལ་ཚེ་དབང་མཛད་སྐབས་ཆར་ཟིམ་བུར་བབ་ཅིང༌། ཆོས་དུང་དཀར་པོ་རྒྱང་གྲགས་ཀྱི་མཇལ་ཁ་རྟེན་བཤད་བཅས་རྗེ་ཉིད་ནས་བསྩལ། གཞན་ཡང་བྱད་འགྲོལ་སོགས་ཐུགས་འདོད་ཀྱི་ཆོས་བཀའ་དང༌།
མཆོད་འབུལ་ཐོག་ལྷ་ཆེན་ཁྱམས་སྟོད་དུ་གསོལ་སྟོན་

རྒྱས་པ། འཕེལ་རྒྱས་བཞུགས་འཚེར་དུའང་ཁྲུང་བཞེས་སོགས་གོ་བབས་དང་བསྟུན་པའི་བདག་རྐྱེན་ཡང་དག་བཀའ་དྲིན་ཆེ་ནས། ཆུ་སྟོད་ཚེས་གསུམ་ལ་རྒྱལ་པོ་དཔོན་གཡོག་འཐོན་པ་སོགས་རྟེན་འབྲེལ་ཁྱད་པར་ཅན་དེ་འདྲའང༌།
རིང་པོ་མི་ཐོགས་པར་གདུང་རྒྱུད་རིན་པོ་ཆེ་ཕེབས་པའི་ལ་ཉེ་ཤིན་ཏུ་བཟང་བར་ངོས་འཛིན་མཛད། ཟླ་ནང་དེ་ཕུན་གླིང་དུ་ཕེབས་ཏེ་མོ་ལུང་བཞིན། རྗེ་ཉིད་ནས་བརྩེ་ཆེན་ལྷ་ཁང་དུ་ཕུར་བཟློག་ཤིན་ཏུ་རྒྱས་པ་ཉིན་བཞིའི་རིང་ནམ་ལངས་ས་རུབ་ལྟ་བུར་སྒྲུབ་གནང་གིས་ལྷོ་ཆེན་སྟེང་ནས་ནུབ་ཏུ་འཕེན་པར་མཛད།
གྲོ་བཞིན་ཟླ་ནང་ཙམ་ལ་སྤྱན་ལྟས་སུ། པུ་ཏྲར་འཕྲིན་འཆོལ་དམིགས་ཕུག་མཛད་ཚེ་ཆུ་ལུག་ནང་གདུང་རྒྱུད་རིན་པོ་ཆེ་འབྱོན་པར་ལུང་བསྟན་པ་དང་དུས་མཚུངས།
འདར་གྲང་མཁན་ཆེན་ངག་དབང་ཤེས་རབ་ནས་ཀྱང་དགེ་འཕེལ་དུ། གདུང་རབས་མྱུར་འབྱོན་གྱི་གསོལ་འདེབས་ནན་ཏན་མཛད་པའི་མནལ་ལམ་དུ།
འཇམ་དབྱངས་ཀྱི་བྲིས་སྐུ་ཞིག་གི་གྲས་ལ་བྱིས་པ་ཆུང་ངུ་དར་དང་རིན་པོ་ཆེས་བརྒྱན་པ་ཞིག་བྱུང་བ་བཞིན། གདུང་རྒྱུད་ཕེབས་ངོ་ཤིན་ཏུ་ཆེ་བ་འཁྲུངས་ཤིང༌། གཞན་ཡང་གྲ་བཞིན་ནང་རྗེ་ཉིད་ནས་ནང་སོར་འཕྲིན་འཆོལ་ཞག་གཅིག་མ་དང༌།
ཁྲུམས་ཟླའི་བཅུ་བཞི་ནས་བཟུང་གཏའ་གཏོར་ཟུར་བརྒྱད་པ་འཛུགས་གནང་དང་ཆབས་ཅིག་འཕྲིན་འཆོལ་ཞག་གསུམ་མ་མཛད་དེ་རྒྱལ་ཟླའི་བཅུ་བཞིའི་བར་དུས་གཏོར་ཆག་མེད་བཟུང་ནས།
གཏོར་མ་སྤོ་བར་མཛད་དེ། ཆུ་ལུག་རྟ་ཟླ་ནས་ཆུ་སྟོད་ཀྱི་བར་ལ་གཏོར་འཛུགས་མཛད་པའི་དམ་བཅའ་

གནང་ཞིང༌། དེ་ཁོངས་སུ་གདུང་རྒྱུད་ངེས་པར་འབྱོན་པ་དང༌། དེ་ཡང་ཆུ་ལུག་ནག་ཟླའི་ཚེས་མགོར་ང་ལ་ངེས་པར་འབྱོན་པའི་འཕྲིན་འཆོལ་གནད་བསྣུན་མཛད་པའི་དུས་གཏོར་བཟུང་བ་གནང༌། མདོས་ཐོག་མཚོ་ཁ་ནས་གུ་ཤྲཱི་རྒྱལ་རྒྱུད་ཇུན་ཝང་བསོད་ནམས་བསྟན་འཛིན་ཡབ་སྲས།
བཙུན་མོ། སྐུ་ཚ་འཁོར་རགས་བསྡུས་བཅས་རྒྱལ་བསྟན་སྤྱི་བྱེ་བྲག་ལ་མི་ཕྱེད་པའི་ཐུགས་དད་བརྟན་པོས་བྱོན་པར། གོང་མ་བདག་པོ་ཆེན་པོས་ཝང་གི་ཆོ་ལོ་བསྩལ་བས་ཁྱད་པར་དུ་ཆེ་ཞིང༌།
སྤྱིར་ཡང་རྒྱས་རིགས་གོ་ས་མཐོ་བ་དང༌། ཡང་སྒོས་ཆོས་རྒྱལ་ལུགས་ཟུང་མཁྱེན་སྤྱན་ཡངས་པ་བཅས་སྒོ་དུ་མ་ནས་བཀུར་བཟོས་གང་ཆེ་མཛད་ཅིང༌། རྒྱལ་པོ་ནས་ཀྱང་དངུལ་བྲེ་ཆེན་ཉེར་གསུམ་གྱིས་མཚོན་འབུལ་ནོར་སྤམ་མཐོ་བ་དང་བཅས།
ཞབས་བརྟན་རྡོ་རྗེའི་རེ་ཁཱ་ཅན་གྱི་རྟེན་འབྲེལ་མཛད་པ། དུས་མདོས་ཀྱི་ཞབས་ཏོག་ཉིན་གང་མ་འགན་བཞེས་སོགས་ངོ་མཚར་གྱི་མཛད་པ་དང༌།
ཁོང་རང་གི་ཐུགས་བཞེད་རྣམས་ཀྱང་ཇི་ལྟ་བ་བཞིན་བཀའ་དྲིན་ཆེ་བས་དཔོན་ཡབ་སྲས་འཁོར་བཅས་དགྱེས་པའི་དཔལ་ལ་འཁོད། དུས་མདོས་སྐབས་ཉེ་འགྱངས་གནས་གཟིགས་རྣམས་དང༌། འཐོན་ཕྱག་སྩལ། ཉེར་དགུར་ཚོགས་ཆེན་མོར་དཔོན་ནས་དར་འགྱེད་དང༌།
དེ་ཉིན་གནམ་གཤིས་ཤིན་ཏུ་རྩུབ་ཅིང་ཐལ་རླུང་ཉིན་འཁྱོངས་མ་བྱུང་བར་དཔོན་ཐུགས་དད་ཅན་གྱི་གསུང་འཕྲོས་སུ། ཐལ་རླུང་དེ་གཏོར་མའི་གདོང་མ་འགག་པར་གཡས་གཡོན་དུ་ཡོལ་ནས་འགྲོ་བ་དེ་འདྲ་ངོ་མཚར་ཆེན་པོ་ཡིན་འདུག
ཅེས་སྔགས་བརྗོད་ཀྱི་མེ་ཏོག་འཐོར་

བར་མཛད་པའང་དོན་ལའང་དེ་བཞིན་བྱུང་གསུང་ངོ༌།།དགུང་གྲངས་སོ་ལྔ་ཕེབས་པ་ཆུ་ལུག་རྒྱལ་པོ་ལོ་གསར་ཉིན་གོང་གི་དཔོན་ལ་ཚེ་དཔག་མེད་ལྷ་དགུའི་དབང་དང༌། གསོལ་སྨན། མགུལ་བསྲུང༌། རྡོ་སྐུའི་ཁ་སར་པ་ཎི་ཁྱད་མཚར།
རྗེ་ཉིད་ཀྱི་རྒྱུན་བཞེས་ཞལ་དཀར་འབྲས་སིལ་གྱིས་གང་བ་སོགས་བསྩལ་ནས་ནང་སྦྱར་བཀའ་མཆིད་ཚང་མ་སྙན་དུ་ལྷོང་ངེས་དང༌། ཚོམས་ཆེན་དུ་བླ་བྲེ་ཡོལ་བ་སོགས་གཟབ་མས་མཛེས་ཤིང༌། གོ་བབས་དང་བསྟུན་པའི་བཞུགས་སྟན་སྡེར་ཁ་སོགས་ཀྱི་ཐོག་ལེགས་བཤད་རིགས་ལུང་གི་བགྲོ་གླེང་བཅས་གྲ་འགྲིག་མཛད་མཐར་དཔོན་ཡབ་སྲས་འཁོར་བཅས་ཀྱིས་རྗེ་ཉིད་ལ་མགུལ་དར་སྒྲོན་པ་དང་བསྟུན།
སྐྱབས་འཇུག་གི་རྗེས་འཛིན་ཞུ་བ་དང༌།
གང་ཅིའི་ལེགས་ལམ་མཚམས་ལ་ལྷ་མི་ངོ་འཕྲོད་ལྟ་བུའི་འཕྲོས་ཡོང་ཚུལ་ཞུས་ཤིང༌། རྗེ་རྡོ་རྗེ་འཆང་ནས་ཀྱང་ལུགས་ཟུང་གི་ཞལ་ཏ་མཐའ་འདོམས་བཅས་གནང་བས། ཁོང་ཐུགས་འཕྲེང་བས་འབྲལ་མི་ཕོད་པ་ལྟ་བུའི་སྤྱན་ཆབ་དང༌།
ཐུགས་སྨོན་ཡང་དག་མཛད་པ་དང༌། མཉམ་དུ་སྲས་ཆུང་ངུ་དེས་ཀྱང་སྐུ་མདུན་གྱི་གསོལ་ལྕོག་བརྐོས་མ་ནས་བཟུང་སྟེ། སྨོན་ལམ་མཛད་པ་སོགས་ཡབ་སྲས་གཉིས་ཀ་ཐུགས་ཚིམ་པའི་གོ་འཕང་ལ་འགོད་པར་མཛད་དོ།
།དེ་དུས་འདི་ཕྱོགས་ཁ་ཏར། ད་ལོ་དཔོན་ཁག་སྟོབས་ཆེན་སྲས་བཙུན་མོ་བཅས་ཤིས་པར་ཕེབས་ཤིང༌། མདོས་ཆེན་ལོ་གསར་བཅས་གཟབ་ལུགས་འདིའི་སང་ལོ་འུ་བུ་ཅག་ལ་མདོས་ཆེན་གཟབ་སྤྲས་བྱེད་རྒྱུ་ཡོང་ཟེར་བའང་དོན་ལ་གནས།
དེ་ནས་

གཏོར་སྤོད་སོགས་འཆར་འཕར་ཅི་རིགས་མཛད་མུར་ཚོམས་དམར་གནམ་ཡངས་ལ་འགྲེམས་རྒྱུའི་བཟང་གོས་ཁྲ་བསྒྲིགས་ཀྱི་ནོར་བུའི་དོ་ཤལ་གསར་བསྐྲུན་གྱི་བཀའ་འདོམས་དང༌། སྐུ་རིམ་ཆེན་མོ་དང་ཉེ་བར་མངའ་རིས་འཕེལ་རྒྱས་གླིང་གི་གྲྭ་པ་རྣམས་ལ་མཇལ་ཕྱག་གནང་པའི་ནུབ་མོ་འོད་གསལ་དུ།
ས་ཆེན་གྱི་སྐུ་ཞལ་བྱང་གཟིགས་ཤིན་ཏུ་དགྱེས་ཉམས་ཅན་འཛུམ་ཞིང་གསུང་འབྱོན་ལ་ཁད་ལྟ་བུ་ཞིག་འཁྲུངས་པ་རྗེས་སུ་དགོངས་ཚེ།
ཟླ་བ་ཕྱི་མར་གདུང་རྒྱུད་རིན་པོ་ཆེ་ཞལ་གཟིགས་པའི་ལྟས་དང༌། ནག་ཟླའི་ཚེས་བརྒྱད་རྒྱལ་ཕུར་འཛོམ་པས་རིག་བྱེད་མ་དང་ཚོགས་བདག་ཉིན་ཐང་གསར་བསྐྲུན་དང༌། གདུང་རབས་མྱུར་འབྱོན་སྐུ་རིམ་ལ་གལ་ཆེ་བའི་ཚོགས་བདག་བསྐང་གསོ་ལྗགས་སྒྲིགས་ཉམས་སུ་བླང་བདེ་བར་མཛད་པ་འདིའི་གཤོམ་དབྱངས་རོལ་དང་བཅས་འཕགས་པ་རིན་པོ་ཆེ་བློ་གྲོས་རྒྱལ་མཚན་ཞེས་རྒྱ་བོད་ཁམས་གསུམ་དབང་སྡུད་དེའི་བཞུགས་ཁྲི་པདྨ་ཅན་གྱི་སྟེང་གནང་རྒྱུའི་ཐོ་རེངས།
ཚོགས་བདག་ཡུས་པ་ལྟ་བུས་གློ་བུར་དུ་ཡུམ་མཆོད་ཉིད་ལ་སྐུ་ཁྲག་ལྟ་བུའི་སྙུན་ཐུ་མོས་ཅི་མཛད་གཏོལ་མེད་དུ་གྱུར་ཀྱང༌། རྗེ་རྡོ་རྗེ་འཛིན་ཉིད་ཀྱིས་ཐུགས་དམ་ཟབ་མོ་དང༌།
གསོལ་སྨན་རིམ་གྲོ་སོགས་ཀྱིས་མྱུར་དེངས་དང༌། དེ་ཉིན་མང་སྦྱིན་གྲས་སུ་དམ་སེལ་ཅན་གྱི་མི་རྒན་ཞིག་རྒྱབ་ཁུར་ཁྱེར་བཞིན་དུ་མཇལ་ཕྱག་ལ་བྱུང་བས། དེས་རྐྱེན་བྱས་སམ་དགོངས་པའི་ཐུགས་དོགས་བཅས།
གང་ལྟར་གདུང་རྒྱུད་རིན་པོ་ཆེ་ཚེས་བརྒྱད་རྒྱལ་ཕུར་ཉིན་འབྱོན་རྒྱུར་ཞག་གཅིག་འགྱང་ཡང༌། དངོས་གཞི་རྟེན་

འབྲེལ་ཤིན་ཏུ་ལེགས་པ་ནི། སྔར་ནས་མ་བསྒྲིགས་རང་འགྲིག་ནོར་བུའི་དོ་ཤལ་འདིའི་ཐོག་དྲངས་སྤྱན་གཟིགས་དུ་མ་དང༌། འཕགས་པ་རིན་པོ་ཆེའི་དབང་ཏིང་ཛྷིཾ་ཀྵིམ་མར་མཆོད་བཤོམས་ཀྱིས་ཚོགས་བདག་གི་བསྐང་བ་ཐོག་མ་དེ་ཚུགས་པར་མཛད་པའི་སྤྱན་འདྲེན་དང་བསྟུན།
ཁའུ་ཕྱོགས་ནས་ཁ་བ་བུ་ཡུག་འཚུབས་སོགས་ལྷ་འགོ་བའི་རྟགས་དང་བཅས། གསུང་བསྐང་ཡོངས་རྫོགས་ཉིན་ཁོངས་སུ་གྲུབ་པར་མཛད། དེ་དུས་ཡུམ་ཡང་སྙུན་གཞི་ལས་གྲོལ་བས་ཡབ་ཡུམ་ཞལ་གྱེས་ཏེ་དམར་པོ་སྐོར་གསུམ་གྱི་སྐུ་པར་འདེབས་གནང༌།
ཚེས་དགུ་དང་བཅུར་ཡང་ཚོགས་བདག་བསྐང་གསོ་གནང་མུའི་དགུའི་སྲོད་འཁོར་ཙམ་ནས་བཟུང༌། ཁ་བ་ཅུང་ཟད་འབབ་མུར་སྐུ་གདུང་རིན་པོ་ཆེ་བལྟམས་རན་པས།
རྗེ་རྡོ་རྗེ་འཆང་ཉིད་ཐུགས་ལྷག་པར་སྤྲོ་བའི་ངང་ནས་རྒྱལ་ཚིང་སོགས་དེ་སྐབས་ཀྱི་ཞབས་ཕྱི་རྣམས་ལ་སྲུང་འཁོར། སྲིད་པ་ཧོའི་ཙཀླི་བཅས་འདོགས་པར་མཛད། གང་ལ་གང་དགོས་སྔགས་དང་རྩིས་སྨན་ནས་བཤད་པའི་ཉེར་འཁོ་མཐའ་དག་བསྡུ་མཛད་ཅིང༌།
ཡུམ་ལའང་གང་ཅིའི་བཀའ་འདོམས་ལྷུ་འཐིང་ཞིབ་ལྷུག་སྩོལ་རྗེས་རྩ་བའི་བླ་མ་དམ་པ་དང་དབྱེར་མེད་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང༌།
སངས་རྒྱས་སྨན་བླ། རྗེ་བཙུན་སྒྲོལ་མ་རྣམས་ལ་ཐུགས་སྨོན་གསོལ་འདེབས་རྩེ་གཅིག་ཏུ་མཛད་ཀྱིན་བཞུགས་པས། སྔར་གྱི་ཁ་བ་ཆར་དུ་གྱུར་ནས་ཆེས་ཆེར་ཉིལ་བ་དང་ཆབས་ཅིག་སྐུ་གདུང་ཡིད་བཞིན་གྱི་ནོར་བུ་རིན་པོ་ཆེ་ཡུམ་ལ་གནོད་པ་མེད་པར་བདེ་བར་སྐུ་བལྟམས་

པའི་གཏམ་བཟང་སྙན་དུ་གསན་མ་ཐག རྗེ་རྡོ་རྗེ་འཆང་ཉིད་དགའ་མགུ་ཡུས་པའི་རྣམ་པ་དང་ལྡན་བཞིན་དུ། ན་བཟའི་ཁྲོད་ནས་དབུ་ཞྭ་གང་ཐེབས་ཤིག་བསྣམས་པས་ཁ་གསར་སྤུས་ལེགས་ཤིག་ཕྱག་ཏུ་སོན་པ་དེ་བཞེས། དེ་དུས་གནས་བཅུར་ཁ་བཏགས་མང་པོ་སྐྱ་ཉོག་གེ་མཆིས་པའི་ཁྲོད་ནས་རྗེ་བཙུན་རིན་པོ་ཆེའི་སྣང་བརྙན་གསར་བཞེངས་དང༌།
ལུང་བསྟན་སྒྲོལ་མ་ཟུང་ལ་སྙན་ཤལ་དང༌། ཡུམ་སྲས་ལ་བསྩལ་རྒྱུའི་ཁ་བཏགས་མཛོད་རྙིང་སྤུས་ལེགས་འབའ་ཞིག་ཕྱག་ཐེབས་རྣམས་བསྣམས་ནས་བྱོན་པས།
སྔོན་གྱི་བླ་མ་གོང་མ་རྣམས་དང་ཆ་འདྲ་བར་གསུང་འབྱོན་ལ་ཁད་ལྟ་བུར་སྤྱན་གཉིས་རྗེ་ཉིད་ལ་དྭངས་གསལ་སྒྲིབ་མེད་དུ་གཟིགས་ཤུགས་ཆེ་བར་བཞུགས་པས།
རྗེ་ཉིད་ཀྱི་ཐུགས་དགོངས་ལ་སྔར་རྗེ་བཙུན་ས་སྐྱ་པའི་བསྟན་པའི་རྩ་བ་གདུང་རབས་རིན་པོ་ཆེ་འབྱོན་དཀའ་བ་དེ་ཙམ་གྱི་ཐུགས་ཁུར་བཟོད་པར་མཛད་ནས། གང་ཅིའི་ཐད་ལ་འོན་སེང་འགྱོད་མེད་མཛད་པ་ཕྱག་ཐོག་ཏུ་འཁེལ་བ་འདིའང་བླ་མ་དཀོན་མཆོག་གི་ཐུགས་རྗེ་ཉག་ཅིག་ཏུ་འཁུམ་པས་བསླུ་མེད་རྟེན་འབྲེལ་གྱི་ཆོས་ཉིད་ལ་སླར་ཡང་ཐུགས་སྤྲོ་བའི་ངང་དུ་དར་གཅིག་འབྱམས་པར་གྱུར།
དེ་ནས་རྟེན་ཟུང་ལ་སྙན་ཤལ་དང༌།
སྲས་ཡུམ་ཞལ་རྒྱས་ལའང་མགུལ་དར་འབྲས་དཀར་གྱི་མེ་ཏོག་ཉིལ་བཞིན་པར་ཕར་ཕྱིན་དྲུག་གི་བཀྲ་ཤིས་ཀྱི་མངའ་གསོལ་ཡང་བཀའ་དྲིན་ཆེ། དེ་ནུབ་རྗེ་རྡོ་རྗེ་འཛིན་ཉིད་ཧ་ཅང་ཐུགས་སྤྲོ་ཆེས་པས་འོད་གསལ་ཡེར་བ་ལྟ་བུ་ཞིག་འཁྲུངས་ཀྱང༌།
སང་ཉིན་སྐུ་གཟུགས་རྒྱུན་ལས་ཀྱང་བདེ་ཞིང༌།

ཐུགས་གསལ་ལ་ཞལ་བཀོད་རྣམས་འཁྲུངས་བདེ་བ་སོགས་གྲུབ་མཚན་མངོན་སུམ་དུ་སྟོན་པ་ནས། ནམ་ལངས་མ་ཐག་གཟིམ་ཆུང་རྩེར་ལྷ་བསངས་དང་རྒྱུན་གྱི་ཞལ་འདོན་ཉམས་བཞེས་སུམ་ཅུར་ཉེ་བར་གྲུབ་འཕྲལ། སྐུ་རྟེན་བིརྺ་པའི་སྣང་བརྙན་སྡིག་མཛུབ་ཀ་ལི་ཅན་ཁྱད་མཚར།
གསུང་རྟེན་རིགས་གཏེར་རིག་གནས་དུ་མ་འདུས་པའི་ཡིག་ཆ། ལམ་ཟབ་དང་བིར་སྲུང་ཕྱི་ནང་སོགས་ས་སྐྱ་པའི་ཡབ་ཆོས་དུ་མ་འདུས་པའི་དཔེ། ཐུགས་རྟེན་ལྕགས་ཀྱི་རྡོ་རྗེ་རྩེ་དགུའི་ཐོག་དྲངས་རྟེན་འབྱུང་དངོས་སྐྱེས་བཟང་དགུ་བཅས་བསྩལ་ཏེ།
ཕན་བདེ་འབྱུང་བ་སོགས་དགེ་ལེགས་ཚིགས་བཅད་ཁ་ཤས་བཅས་པའི་ལེགས་སོ་དང༌། ཡུམ་མཆོག་ལའང་བྱས་ཤེས་དྲིན་གཟོ་དམ་པའི་རང་བཞིན་ཅན་གྱི་གནང་ཆ་དང༌།
ཞབས་འབྲིང་པ་རྣམས་ལའང་དེ་བཞིན་བཅས་མཛད་ཅིང༌། ཆོས་བཀའི་ཐོག་མར་རྗེ་བཙུན་ས་སྐྱ་པའི་ཡབ་ཆོས་སྐྱོབ་པ་འཆི་མེད་དབང་པོ་ལྷ་དགུའི་དཀའ་དབང་གི་སྣ་བདུན་རྫས་བརྒྱད་རྣམས་གདུང་རྒྱུད་རིན་པོ་ཆེའི་སྐུ་པང་དང་བཞུགས་གདན་ཁར་འཇོག་པར་མཛད་པས།
དེའི་ཚེ་གཞན་ལས་འདྲ་ཆགས་པ་ཞིག་བྱུང་གསུངས། དེ་ནས་གུ་རུ་དྲག་དམར་གྱི་དབང་ཕུལ་གྲུབ་འཕྲལ་རྗེ་ཉིད་ཀྱི་དབུ་སྐྲ་བསིལ།
གང་ན་ཐོད་དང་སྐྲ་གསར་དང༌། ཞེས་སོགས་ཀྱི་ལུང་དང་འབྱོར། དེ་ནས་དབང་ཁང་དུ་ཕུར་མཆོད་གཏོར་གཟབ་གཤོམ་ངོས་སྔ་མགྱོགས་ཀྱིས་གཏང་རག་དང༌། རྒྱུན་རིང་བར་ཉིན་ལྟར་སྐུའི་རྐྱེན་སེལ་མཐའ་ཡས་པ་ཞིག་མཛད་པར་གྲགས།
སྐུ་བལྟམས་ནས་ཞག་བཅུ་ཟླ་བཅུ་ལོ་བཅུ་རྣམས་ལ་

སྐུ་རིམ་གཟབ་དགོས་མཆིས་པ་བཞིན། ཞག་བཅུ་པའི་སྐུ་རིམ་ལ། ཆོས་གྲྭ་ཉི་ཟླ་ཟུང་གི་དགེ་འདུན་རྣམས་ནས་གཟབ་སྤྲོས་བཅས་ཚེ་ཆོག གསུང་སྒྲོག མགོན་ཁང་ཁག་བཞིར་ལྷ་བསངས་བསྐང་གསོ་བཅས་དང༌། རྗེ་ཉིད་ནས་ནང་སོར་སྔ་མགྱོགས་གཏང་རག་དང༌།
གཞན་ཡང་གསང་ཁོག་ཏུ་མཆིས་པའི་རྗེ་བཙུན་དྲུང་རྣམ་དང༌། མཁན་ཕྱག་གཉེར་གསུམ་སོགས་ནས་སྐབས་བབས་ཀྱི་ལེགས་འབུལ་དང༌། གཟའ་སྐར་དགེ་བའི་ཐོག་མཚན་བྱང་དར་དཀར་ལ་མཚལ་གྱིས་དཔལ་ལྡན་ཆོས་སྐྱོང་ངམ་དབང་སྡུད་སྙིང་པོར་གསོལ་བ་ནི།
རྗེ་ས་ཆེན་གྱི་སྤྲུལ་གཞི་དེ་དང་འཁྲུངས་སྐབས་ལྷ་དབང་ཚོགས་བདག་གི་བསྐང་གསོ་ཚུགས་པ་ན་དབང་སྡུད་དང༌། ས་ཆེན་གྱི་མཚན་མཐར་སྙིང་པོར་གསོལ་བར་བཅས་འདྲི་བའི་དབུ་ཚུགས་པ་དང་ཚོགས་དུང་གསུང་བསྐུལ་སྟབས་འགྲིགས་ཀྱང་བྱུང་ཞིང༌།
དེ་ཉིད་གསང་ཡུམ་སྔོན་མའི་སྲས་མོ་དགུང་གྲངས་ལྔ་མ་ཚེ་འཛིན་དཔལ་སྐྱེད་བུ་ཁྲིད་ཅེས་ཐུགས་རིག་གྲུང་པོ་དེ་རང་གི་ཐུགས་ཚ་ཉེ་མཁོ་ཉུང་ངུའི་ཁྲོད་ནས་སྡེར་ཆུང་ཕྱུར་པོར་བཀང་སྟེ་དཀར་སྔོན་ཆུང་ངུ་འབྲས་བུས་གང་བ་དང༌།
མགྲོན་བུ་ཁ་ཤས། དངུལ་གྱི་ཐུར་ཆུང་ཁ་བཏགས་བཅས་གང་གི་མིང་པོ་གདུང་རྒྱུད་རིན་པོ་ཆེར་ཕུལ་ནས།
ཐུགས་མཉེས་པའི་རྣམ་འགྱུར་ཅི་ཡང་མཛད་པས། རྗེ་ཉིད་སྤྱིར་ཡང་སྲས་མོ་དེར་བྱམས་རྩིས་ཆེ་བ་དང༌། སྒོས་སུ་ཆུང་ངུ་དེས་རྣམ་དཔྱོད་དོད་པོ་དེ་འདྲ་མཛད་པས་ལྷག་པར་བརྩེ་སྐྱོང་བཅས།
དེ་སྐབས་ཀྱི་གྲོ་མགྲོན་མཚན་བྱང་རྣམས་རྟེན་སྒམ་དུ་གཞུག་པར་

མཛད། ཟླ་མཇུག་དེར་ཁྱད་བྱང་དུ་གཏང་རག་གཏོར་བསྔོས་བརྒྱ་ཚར་དང༌། དུས་གཏོར་ཆེན་མོ་ལྷན་དུ་གནང་ཞིང༌། ས་གའི་མགོར་བདེ་མཆོག་རྗེ་བཙུན་རྣམ་གསུམ་ནས་ལེགས་སྐྱེས་དང༌། ཟླ་མཇུག་སྨན་ཆབ་ལ་ཕེབས་སྐབས་གཉེར་བགྲེས་སོགས་ནས།
ད་ལོ་འུ་ཅག་འདི་འདྲའི་སྐུ་ཇུས་འགྲོ་བ་ཞེས་སོགས་མི་རྒན་བསམ་པ་རྫོགས་ཚུལ་གྱི་འཕྲོས་ཞུས་དང༌། དེ་དུས་ཆོས་གྲྭ་ལྷོ་བྱང་འདུས་ཚོགས་ལ་བདེན་ཚིག་བཀྲ་ཤིས་འགྱུར་མེད་གཡུང་དྲུང་ཐུག་འཛིན་དུ་བསྩལ།
སྣྲོན་ཟླའི་ཚེས་དགུར་ཉི་མ་མེ་བཞིའི་འགྲུབ་སྦྱོར་ཉིན་ལྷ་མོ་གསོལ་མཆོད་མཛད་རྒྱུའི་ཤར་མདའ་བཏང་ཙམ་ལ་གནས་བཅུའི་རྩེ་ནས་ཆོས་དུང་རིན་པོ་ཆེ་གསུང་བསྐུལ་ཏེ།
མདུང་པ་སོགས་ཀྱིས་སྔུན་བསུས་སྒོ་རུམ་རྩེར་བཞུགས་ཁྲི་འདྲེན་ཆས། བྱིངས་ལ་གདན་ཐོག་དཀར་ཡོལ་ཇ་འདྲེན་དངུལ་ཏིབ་བཅས་ལྷ་བསངས་གྲོལ་ནས། མཁན་ཕྱག་བན་ཚང་པ་སོགས་ཚོམས་དམར་དུ་ཇ་མགྲོན་ཐོག་མཛོད་འཛིན་ནས།
གདུང་རྒྱུད་རིན་པོ་ཆེ་ཞལ་གཟིགས་པའི་ཞབས་བརྟན་འཛུགས་རྒྱུ། ལེགས་འབུལ་སོགས་ཀྱི་བརྡ་འགྲེམ་དང་དེ་ནས་ལྷ་མཆོད་གྲུབ་ནས་མར་ཕེབས་གདོང༌། སེར་ཁང་རྩེ་ནས་ཆོས་དུང་གསུང་བསྐུལ།
དར་འཕྱར། དུང་ཆེན། ཆ་ཞབས་ཁམ་དྲུང་བསམ་བརླིང་དུ་གཞས་པ་རྣམས་ནས་བྱ་ཁྲ་མའི་བྱང་གི་གསིང་གཤོངས་སུ་བསུ་བའི་ཞལ་བཀོད་བཅས་སྔོན་དུ་བཏང་ནས། ལྷ་ཁང་ཆེན་མོར་གཡས་བསྐོར་གྱིས་ཤོགས་ཆེ་བར་ཚོམས་དམར་དུ་ནོར་བུའི་དོ་ཤལ་བཀྲམ་པ་དང༌།
སོ་སོའི་གདན་བཀོད་བཅས་མཆིས་པར་ཤར་མར་ཕེབས་

ཏེ། བཞུགས་ཁྲི་པདྨ་ཅན་གྱི་སྟེང་ནས་ལེགས་སྐྱེས་རྣམས་ཐུགས་སྤྲོ་བའི་ཤོག་རགས་དང་བཅས་བཞེས་པས། སྐྱ་སེར་ཀུན་ཤེས་པ་འུར་ཞིང་སིང་ཁྲོག་ཁྲོག་འཛུམ་ཉམས་ཅན་རྐྱང་པ་རིམ་བཞིན་བྱུང༌། ཞེས་གསུངས།
དེ་ནས་ཚོགས་ཆེན་དབུ་བྱེད་བཟོད་པས་ཞབས་བརྟན་བདེན་ཚིག་བསྐུལ། སླར་ཡང་ཆོས་དུང་གསུང་བསྐུལ་བགྱིས། ཚོམས་དམར་དུ་ཞབས་བརྟན་སྐུ་རིམ་དང་རྗེ་ཉིད་ནས་སྒོ་རུམ་གཏང་རག་ཞག་བདུན་མའི་དབུ་ཚུགས་ཙམ་གྱིས་ཉི་གོང་དུ་གྲོལ་བར་མཛད།
དེ་སྐབས་འདི་གའི་ལྷ་མིའི་སྡེ་ཚང་མ་ནས་གཏམ་སྙན་དར་འཕྱར་གྱི་བརྡབ་ཤོག་བོ་དོང་སོགས་གཞན་རྣམས་ནས་བགྱིས་པས། དུད་ཆུང་སོགས་མདུང་དང་མདའ་དར་མེད་པ་རྣམས་དབྱུག་པ་རང་བཞིན་གྱི་རྩེར་དར་རས་གང་འབྱོར་འཕྱར་བ་སོགས་ཀྱི་གནས་ཚུལ་བྱ་གཤོངས་མཁན་རྙིང་ནས་སྙན་དུ་ཕུལ།
རྟེན་འབྲེལ་དེས་དེ་ནུབ་ནས་བཟུང་ཆར་དྲག་པོ་ཡུལ་ཕྱོགས་ཀུན་ཏུ་བབས་པས་རི་ཀླུང་གི་རྩྭ་འབྲུ་རྣམས་འབྱོར་པ་ཕུན་སུམ་ཚོགས་པས་ཕལ་ཆེར་དེ་ཁོ་ནས་དགའ་མགུ་ཡི་རང་དུ་གྱུར་ཅིང༌།
སང་དེ་ནས་བཟུང་སྒོ་རུམ་དུ་གུར་ལྕམ་དྲལ་ལ་གཏོར་བསྔོ་བསྐང་བ་བརྒྱ་ཚར་སོགས་མཛད་སྐབས་གོང་གི་བྱ་གཤོངས་མཁན་རྙིང་ནས།
བླ་མ་ལྷ་ཁང་དུ་སྐུའི་རྣམ་འགྱུར་ཧ་རེ་ཧོ་རེའི་ངང་ནས་ལེགས་སོ་ཕུལ་བས་གཞན་ལས་ཐུགས་ལ་འབབ་པ་བྱུང་གསུངས། ཞག་ཤས་ནས་ཁོང་ལ་འཐོན་ཕྱག་སྐབས་གོང་གི་གནས་ཚུལ་རྣམས་རིམ་བཞིན་གསུངས་པས།
ཁོང་བཞུགས་གདན་ཁ་ནས་ཕྲུག་ཕྲུག་གསིག་གསིག་གི་རྣམ་འགྱུར་མཛད་པར་གླེང༌། དེ་

ནས་མདུང་དར་སྙན་ཤལ་སྤྱན་གཟིགས་རྣམས་དང་བཅས་སྐྱེད་ལྷས་སུ་ཆིབས་བསྐྱོད་ཀྱིས་ཞལ་འབྲིང་རེ་གཉིས་མ་གཏོགས་མཛོད་འཛིན་སོགས་ཚང་མ་ས་སྐྱར་མངགས། དེ་ལོ་ཐམས་ཅད་ལ་དགའ་ཉམས་ཀྱིས་རྟ་ཞོན་ནས་བྲེལ་པོར་འགྲོ་བ་ལ་དཔེ་མེད་མཉེས་འགྲོ་བ་ཞིག་ཡོད་གསུངས།
དེ་ནུབ་འཕགས་པ་ཕུག་ཏུ་གསུང་བསྐང་བསྡུས་ཙམ་དང༌། སང་དེ་ནས་དམ་ཚིག་བསྐང་གསོ་དང༌། རྗེ་ཉིད་ནས་སྐྱེད་ལྷས་རྩེ་དང་སྒྲུབ་སྡེ་བ་རྣམས་འཕྲལ་ནས་ཕྱོགས་བཞིའི་རི་རྩེར་བསངས།
དེའི་ཚེ་ས་སྐྱ་སྲས་ཡུམ་ནས་གནས་ཚུལ་གྱི་གསུང་བྲིས་ཚིགས་བཅད་མ་ཕུལ་བའི་བཀའ་ལན་ཡང་ཚིགས་བཅད་ངོ་མཚར་ཅན་དུ་མཛད་དེ། ཐུགས་དགྱེས་པའི་ངང་ནས་བསྩལ། དེ་དུས་སྤྱན་ལྟས་སུ་དངུལ་བུམ་གཡུ་ཁྲ་ཅན་སོགས་ཆོས་སྐྱོང་དགྱེས་པའི་མཚན་མ་མང་ཙམ་འཁྲུངས་ཀྱང་ཆོས་སྐྱོང་བཀའ་གཉན་པའི་སྟབས་དེ་ཙམ་ལས་ཟིན་བྲིས་མ་མཛད།
གྲོལ་ཉིན་ལྷོའི་སྤང་སྟེང་དུ་གཏོར་འབུལ་སོགས་མཛད་ནས་ཁང་གསར་མཁན་ཆེན་བསོད་ནམས་བཟང་པོའི་ཕྱག་ཕྲེང་མི་ཐོད་མ་རྗེ་ཉིད་ནས་གུར་གྱི་ཡི་གེ་བདུན་མ་འབྲུ་འབུམ་བཟླ་གནང་དེའི་རྒྱན་མདོ་འཛིན་བཅུ་བཤད་བཅས་བྲག་སྒོའི་བུག་ནང་དུ་འབུལ་གནང་ནི།
ཕྱིས་ཤིང་འབྲུག་ལོ་ཁང་གསར་ཞབས་དྲུང་ནས་འཇམ་མགོན་སྐུ་མཆེད་ལ་ཞལ་པོད་དང་མགོན་པོད་ཁ་ཤས་ཀྱི་ལུང་བསྩལ་བ་སོགས་མ་འོངས་མངོན་མཁྱེན་གྱིས་རྟེན་འབྲེལ་བཟང་པོ་སྒྲིག་པར་མཛད་རྗེས། མདུང་དར་གསུམ་སྔོན་འགྲོའི་གླུ་གཞས་ཀྱིས་བསུ་བ་བཅས་བསམ་བརླིང་དུ་ཕེབས།
དེ་ནུབ་ཀྱང་མཛོད་འཛིན་

འཁོར་བཅས་ས་སྐྱར་བྱོན་དུས་མུན་འཐིབས་ནས་འགའ་ཞིག་ལམ་དུ་མགོ་འཁོར་བའང༌། གད་མོའི་གནས་སུ་བགྱིད་པ་ལས་ངལ་བའི་རྣམ་པ་གཏན་ནས་མི་བྱེད་པའང་བྱུང་གསུངས། བཞུགས་རིང་བསངས། གངས་མཆོད། རབ་གནས། དམག་ཟོར་མའི་གཏོར་བསྔོ་བརྒྱ་རྩ།
བསྐང་བ་གསོལ་ཁ། མངའ་གསོལ་སོགས་བཀའ་དྲིན་ཆེ་ཞིང༌། གླུ་གཞས་པར་ཇ་མར་ཤ་ཆང་ཁ་བཏགས་སོགས་བསྩལ། སྔ་དགོང་ཞལ་འདོན་གྱི་གསང་ལ་པུ་ཏྲའི་མངའ་གསོལ་དང་རྟག་གཏོར་བཅའ་སྒྲིག་འཕྲོས།
ས་སྐྱར་ཕེབས་སྐབས་ཀྱི་ཞལ་བཀོད་ཕྱག་བྲིས་རྣམས་དང༌། གྲོལ་ཉིན་ཤར་གྱི་སྤང་སྟེང་དུ་གཏོར་འབུལ་མཛད་རྗེས་ཆིབས་བསྐྱོད་དེ་སྒྲོལ་མ་ལྷ་ཁང་དུ་མདུང་དར་གསུམ་སྔོན་འགྲོའི་རྒྱལ་ཡུམ་གཉེར་བགྲེས་སོགས་ནས་གཟབ་བཞེས་ཀྱིས་ཆིབས་བསུས།
རྗེ་ཉིད་ནས་མཎྜལ་བཞི་པའི་གསུང་ཆོག་གྲུབ་འཕྲལ་ལྷ་ཆེན་བསྐོར་ནས་ཕེབས་སྐབས། སོས་བསྐོར་བ་དང་སྣྲོན་ཟླའི་ཉེར་བརྒྱད་སེར་འདུ་གྲོལ་བའི་མི་མང་གྱེས་ཐོག
འགའ་ཞིག་འཁུར་པོ་མགོ་སྟེང་ཁྱེར་བཞིན་དུ་གུས་འདུད་དང་བཅས་འགྲོ་བར་རྟེན་འབྲེལ་དགེ་བར་གཟིགས། དེ་ནས་ནང་སོའི་རྟག་གཏོར་གཟུངས་ཞུགས་དང༌། གཏོར་སྒམ་ནང་གཞུག་རྒྱུའི་ལས་མགོན་བྱེ་བྲག་གི་དྲུག་ལྡན་རྟེན་ཚོགས་རྣམས་ལ་གཟིགས་རྟོག་དང༌།
མ་འཐུས་པ་བཟོ་རྒྱུའི་བཀའ་འདོམས་རྣམས་མཛད་ཅིང༌། སང་དེ་ནས་ནང་སོར་གཏང་རག་ཐོག་རྟག་གཏོར་བདུད་རྩིར་སྒྲུབ་གནང་དང་ལྷར་སྒྲུབ་ཀྱི་ལྗགས་བཟླས་གྲངས་ནི་གཏོར་སྒམ་གཤམ་ཡིག་ན་གསལ་བ་བཞིན་དང།
གནམ་གང་ཐོ་རེངས་

པུ་ཏྲ་ཆེན་པོ་མི་ཞིག་ལ་བབས་ནས་དར་དཀར་གྱི་ཐོད་དང་ཕྱུ་པ་དཀར་པོ་བཞེས་ཤིང༌། ཕྱག་ནས་བཀྲ་ཤིས་ཁ་བཏགས་འདོམ་འཁོར་མ་ཞིག་རྗེ་ཉིད་ལ་ཕུལ་བ་དང་བསྟུན། གསུངས་ལས། འདྲེ་ལ་དྲུག་ལྡན་རྟེན་ཚོགས་འདི་འདྲ་སྐུ་དྲིན་ཆེ་བྱུང༌།
ཞེས་དེ་མ་ཐག་སྐུ་སངས་པའི་རྣམ་པ་བྱུང་ཡང་དོན་དུ་པུ་ཏྲ་ཆེན་པོའི་ཞལ་མངོན་སུམ་དུ་བསྟན་ཅིང༌། དེ་ནས་རྗེ་ཉིད་ཀྱིས་རྟེན་པ་ཡིན་རྒྱུའི་མི་དེ་ལ་འཇུ་བར་མཛད་དེ།
ལས་མགོན་ཆེན་པོ་ཞེས་བོས་ནས་ལུང་བསྟན་ཡོད་རེ་གནང་མུར་མངལ་སད་པས་ཤིན་ཏུ་ཕངས་པ་ཞིག་འཁྲུངས་པའི་ཚུལ་འདི་ནི་འཇམ་དབྱངས་མཁྱེན་བརྩེ་ལ་མཁའ་སྤྱོད་མ་དང༌། ཨ་མེས་ཞབས་ལ་མཁའ་འགྲོ་མ་ཞིག་གིས་དབང་གི་བརྡ་མཛད་པ་སོགས་ཀྱི་མུར་མནལ་སད་པས་ཐུགས་ཕངས་པ་དང་མཚུངས་པས་རྗེ་བཙུན་གོང་མ་འཁྲུལ་ཟད་རྣམས་ཀྱི་རྣམ་ཐར་ཤ་སྟག་གོ
།དེའི་ཚེ་ཐུགས་ཤིན་ཏུ་སྤྲོ་བས་ཡང་བསྐྱར་གུ་རུ་རིན་པོ་ཆེའི་བཞེས་སྣོད་མཚན་ལྡན་ཀ་པཱ་ལར།
བདུད་རྩི་རིལ་བུ་ཁྲི་སྟོང་བརྒྱ་བཅུ་རྣམས་ཀྱི་རྡོག་དང་སིལ་བུ་ཕོན་ཆེས་བཀང་ཞིང༌། གསེར་ཟངས་ཀྱི་ཚེ་བུམ་ཀྱི་ཚེ་རྫས་ཀྱིས་ཕྱུར་བ་དང༌། གཞན་ཡང་སྣོད་ཟངས་ཁ་ཤས་སུ་ཟས་སྣ་གང་བ་བཅས་ཆུ་སྟོད་ཚེས་གཅིག་སྔ་དྲོ་རྗེ་ཉིད་ནས་ནང་སོའི་བླ་མཚོར་ཀ་ལིའི་བདུད་རྩིས་རྣམས་ཕུལ་ནས།
ཀ་ལིར་མ་ད་ན་བཟང་པོས་བཀང༌། ཚེ་བུམ་རྟག་གཏོར་སྒམ་ནང་དང་ཟས་སྣ་བདུན་དུ་བཤམས་ནས་སྒྲུབ་བཞིན་པའི་གཏང་རག་མཛད།
གུང་ཚིགས་ལ་ཕེབས་དུས་མུས་གཉེར་དགེ་ཕུན་གཟབ་འཚོར་གྱིས་ལེགས་འབུལ་

ཐོག ཙན་དམར་ལས་གྲུབ་པའི་ཚེ་དཔག་མེད་ཀྱི་སྐུ་ཆེ་ལེགས་ཕུལ་བའི་རྟེན་འབྲེལ་དགེ་བར་གཟིགས་ཏེ་སྐུ་གདུང་རིན་པོ་ཆེར་བསྩལ་བ་ད་ལྟའང་གཟིམ་ཆུང་རྟེན་གྲས་ལ་བཞུགས། དེ་དུས་ཁལ་ཁའི་མི་སྣ་ཨ་ཡུ་ཥེ་ཟེར་བ་ངོ་གཡོག་གདོང་པཎྜི་ཏ་བློ་བཟང་སོགས་མཐའ་མི་འགའི་ཐུམ་བུ་རྟེན་ཆས་གྲས།
ཚེ་མདོ་དང་ནོར་རྒྱུན་མའི་མདོ་བོད་ཡིག་རྒྱ་ནག་པར་མ་ཁ་གསར་ཕྱག་འབྱོར་རྣམས་ཀྱང་ནང་སོའི་རྟག་གཏོར་སྒམ་ནང་དུ་བཞུགས་ཤིང།
ཁལ་ཁ་རྣམས་བློ་ཁ་རྫོགས་པའི་མཛད་སྒོ་ཡང་དག་དང༌། ཐོ་རེངས་ཞིག་ཏུ་གཟིམ་ཆུང་འཛམ་གླིང་ཕུན་ཚོགས་དཔལ་འབར་གྱི་སྒོ་ཀྱོག་ནང་གི་བྱང་ཤར་ན། སྟེགས་ཀྱི་ཁར་ནང་སོའི་ཟངས་ཆེན་བཀྲ་ཤིས་འོད་འབར་ཕྱི་ནག་ཅིང་སྣུམ་པ།
ནང་ཟངས་དམར་གྱི་ཁ་གསར་གཡའ་དང་བྲལ་བར་ཤར་གྱི་གྱང་ལྡེབ་དེ་ནས་ཤིང་ཤོ་ཝ་ཆུ་ལྟ་བུ་ཞིག་ལས་ཆུ་དྭངས་གསལ་ཟངས་ནང་དུ་འབབ་པའི་སྒྲ་ཁྲོང་ཁྲོང་ཞེས་སྙན་པོར་འབྱིན་མུར་མནལ་སད་པས།
སྙན་ཁུང་ན་ཁྲོང་ཁྲོང་གི་སྒྲ་དེ་ལྷང་ངེ་མཆིས་པ་ཞིག་འཁྲུངས་པ་དང༌། ཡང་ནང་སོའི་མགོན་ཁང་མདའི་གཡབ་དེར་རྒྱལ་ཚིང་སྙན་ཤལ་ལ་ཕྲིན་བྱང་འབྲི་སྐབས་རྗེ་ཉིད་ནས་རང་བཞིན་གྱི་གསུང་གླེང་དུ།
མགོན་ཁང་དེ་རྒྱ་དཔངས་བསྐྱེད་ན་ལེགས་ཚུལ་གསུངས་པ་དང་མཉམ་དུ་དེའི་ས་དཔྱད་འདྲ་མོ་རྣམ་པ་མཛད་པར་གསོལ་དཔོན་བཀྲས་རྒྱན་དང་རྒྱལ་ཚིང་ཟུང་ནས་བཟོ་བབ་ལེགས་པོ་ཡོང་བའི་སྙན་ཞུ་བཞིན།
མ་འོངས་པའི་ལ་ཉེ་དེ་འདྲ་ཡང་བླ་མ་དཀོན་མཆོག་གི་རྒྱུད་བསྐུལ་ལྟ་བུ་ཡིན་འདྲ་

གསུངས། གྲོལ་ཉིན་གསུང་བསྐང་མངའ་གསོལ་སོགས་ཀྱི་སྐབས་རྒྱལ་ཡུམ་ཉིད་མཆོད་མཇལ་དང་སྦྲགས་སྙན་ཤལ། ཕྱི་ནང་གི་མཆོད་པ། སྤྱན་གཟིགས་ན་བཟའ་ཡོན་གོས་སོགས་འབུལ་གནང༌། གཏོར་དང་ཆབས་ཅིག་སྔར་གྱི་རུ་མཚོན་ཆུང་ངུ་དེའང་སྟེང་ལྷ་སྤེ་གསར་བསྐྲུན་གྱི་ཐུག་ཆོག་དང་མངའ་གསོལ་མཛད།
མགོན་ཁང་དུ་ཕེབས་ཏེ་རྟག་གཏོར་ལ་རྟེན་བཞུགས་ཐོད་པ་ཉི་ཟླ་ཁ་སྦྱོར་གྱི་སྲུང་དམིགས་བཅས་གཏོར་སྒམ་ལ་སྒོ་རྒྱ་མཛད་ནས་རྗེས་ཆོག་བཀྲ་ཤིས་རྒྱས་པ་རྣམས་བཀའ་དྲིན་ཆེ་བ་དང༌།
སྔར་གྱི་འཕྲིན་འཆོལ་འཛུགས་གཏོར་མ་མཛེས་རྒྱན་མདའ་དར་དཀར་པོ་ཁ་ཚར་མ་ཉམས་པ་དེ་ལ་ཚེ་མདུད་ཀྱིས་སྤྲས་ཏེ་ཚོགས་རྫས་དང་བཅས་སྐུ་གདུང་རིན་པོ་ཆེར་བསྩལ་བ་ཞལ་བྱང་ཅན་མགུལ་བསྲུང་གྲས་སུ་བཞུགས།
སང་ཉིན་ནས་དངོས་གྲུབ་གླིང་དུ་དཔལ་ཆེན་ཡང་དག་གི་ཕྲིན་གཞུང་བདག་བསྐྱེད། གཏོར་བསྔོ་བསྐང་བ་སྤྱི་འགྲོའི་ཁོག་ཕུབ། ནོར་སྐྱོང་ཡབ་ཡུམ་ལ་གསང་བ་རྙིང་རྒྱུད་ནས་གསུངས་པའི་བསྐང་བ་ཡིག་ཆ་གཞན་དང་སྡེབ་སྒྲིགས་ལུགས་དང༌།
དཀར་བདུད་ཕུར་སྲུང་བསྟན་མ་བཅུ་གཉིས་བཅས་ལ་དེ་སྐབས་ལྗགས་སྒྲིགས་ཀྱི་གསོལ་ཁ་མངའ་གསོལ་བཅས་ཞག་བདུན་མཐར་གཏོར་འབུལ་བསྟན་སྐྱོང་ཅན་དང༌།
དེ་ནས་དུས་མཆོད་གཏང་རག་ཐུག་འཛུགས་སོགས་མཛད་པ་དང་མཉམ་དུ་དགའ་ལྡན་སྨུག་ཆུང་ལའང་དེ་བཞིན་གཞན་ལའང་བཀའ་གསང་གིས་འདོམས་ཤིང༌། ཟླ་བ་དེའི་གཟའ་ཚེས་དགེ་བར་ཚང་མ་གཟབ་སྤྲོས་བཅས་གསོལ་ཐབ་ལྷོར་ཕེབས་ཐོག།
རྗེ་རྡོ་རྗེ་འཛིན་ནས་དྲག་དམར་

བསྒོམ་བཟླས་ཀྱི་ལྷའི་ང་རྒྱལ་བརྟན་པོས་ཐོག་མར། ཨོཾ་ཨཱ་ཀ་ནི་སོགས་དང༌། གཙུག་འབར། རིག་འབར། རིགས་གསུམ་མགོན་པོ། དེ་ནས་གུར་དྲག་རྣམས་ཀྱི་ལྗགས་སྔགས་བཟླ་བཞིན་པར་བུམ་ཆུ་དུ་མ་འཐོར་བར་མཛད་པ་དང༌།
སངས་རྒྱས་བྱང་སེམས་སོགས་ཀྱི་སྐུ་ཞི་དྲག་མང་པོ་རྟེན་སྒོམ་རྣམས་དང་བཅས་སྐུ་གདུང་རིན་པོ་ཆེ་ཕེབས་བྱམས་ལ་གདན་འདྲེན་ཞུ་མི་མགྲོན་གཉེར་རྒྱལ་ཚིང་དང་ཚེ་བསམ་ནས་འགན་བླངས། ལྷ་ཆེན་རྒྱལ་སྒོའི་ནང་དུ་ཕེབས་པ་ནས་བཟུང༌།
རྗེ་ཉིད་རྒྱལ་བ་ཚེ་མཐའ་ཡས་པའི་ངོ་བོར་བཞེངས་ཏེ། ཚེ་གཟུངས་ཨོཾ་གསུམ་མ་ལྗགས་བཟླས་མཛད་མུར་མཐོང་སྨོན་བླ་བྲང་ཕུན་ཚོགས་གླིང་གི་གཟིམ་སྤྱིལ་གསར་པ་རྗེ་ཉིད་ཀྱིས་གསར་བསྐྲུན་ངོ་མཚར་དཔལ་འདྲེན་དུ་ཕེབས་འཕྲལ།
ཕར་ཕྱིན་དྲུག་གི་ཤིས་བརྗོད་བྱབས་ཁྲུས་སོགས་མཛད་མུར་ཆར་ཆེན་པོ་ཞིག་བབས་པས། རྗེ་ཉིད་ཀྱི་ཐུགས་ལ་རྟེན་འབྲེལ་ལ་སྒྲིག་མི་དགོས་ཟེར་བ་འདི་ཡིན་དགོངས་པ་འཁྲུངས་ཤིང༌།
གཟིམ་ཆུང་རྩེར་ལྷ་བསངས་དང༌། དེ་ནས་རྣམ་འཇོམས་ཁྲུས་སྦྱངས་ཚེ་ཆོག་ལོ་གཏོར་གསར་འཛུགས་རྣམས་མཛད་ཅིང༌། རིག་འཛིན་ཕོ་བྲང་དང་ལྷ་ཆེན་རྩེར་བྱང་པ་ཚོགས་ཡོངས་ནས་ལྷ་བསངས་བསྐང་གསོ་སོགས་ཞལ་བཀོད་བཞིན་དང༌།
གནས་དེ་དག་གི་རྩེ་ནས་ཉིན་གང་དར་འཕྱར་དུང་འབུད། གཞན་ཡང་ཀོང་གཞས་བཅས་དང༌། རིམ་གྱིས་ཕུར་སྒྲུབ་ཕྲིན་འཆོལ་སྔོན་འགྲོའི་དངོས་གཞིའི་མཆོད་གཏོར་རྣམས་སྔར་བས་ལྡབ་འཕར་དང༌།
བཅུ་བཞི་བཅུ་དགུ་ཉེར་ལྔ་སོགས་ལ་དཀྱིལ་འཁོར་ཟངས་དྲའི་སྒྲོམ་རྩེར་གདུགས་

རྒྱལ་མཚན་བ་དན་སོགས་འཕྱར་ཞིང༌། ཉེར་དགུའི་ཉིན་ཚོགས་རྫས་རྒྱ་ཆེར་བཤམས་པ་སོགས་དེང་སང་ཕུར་སྒྲུབ་གཟབ་རེས་སུ་གྲགས་པའི་རྒྱུན་འདི་བྱུང༌། ཕུར་སྒྲུབ་སྐབས་གཞིས་བྱས་ནས་ཞབས་བརྟན་ལེགས་འབུལ་འཆར་འཕར་མང་དུ་བཞེས།
ཁྲུམས་ཟླའི་ནང་ཕོ་བྲང་བཞི་ཐོག་ཏུ་ཕེབས་སྐབས་ཀྱི་བཅའ་སྒྲིགས་ཀྱང་གོང་བཞིན་ལ་ཕེབས་བྱམས་བརྩེ་ཆེན་ལྷ་ཁང་དུ་གྲ་སྒྲིགས་མཛད་དེ། ས་ཆེན་སྣང་བརྙན་རིན་པོ་ཆེ་སྙན་ཤལ་མཆོད་འབུལ་བཅས་གནང་བ་འདི་ནི་འཇམ་མགོན་དབང་གི་མཚན་ཅན་ཉིད་ཀྱིས་གཙུག་ལག་ཁང་དུ་ཕྱག་ཕེབས་པའི་སྒོ་དང་པོ་དང༌།
དེ་ནས་གཏང་རག་སྨན་ཆབ་སོགས་ལུགས་འགྲོ་བཀའ་དྲིན་ཆེན་ནས། ཁྲུམས་ཟླའི་གཟའ་ཚེས་དགེ་བར་སྔགས་འཆང་ཆོས་ཀྱི་རྒྱལ་པོའི་གསུང་རབ་ལས་མཁན་རུ་འདྲེན་དང་བཅས་པའི་འཚམས་དཔེ་དཔང་པོར་གནང༌།
རྗེ་ཉིད་དང་བརྒྱ་དཔོན་བཀྲ་ཤིས་འོད་ཟེར། ཟུར་འཆད་གྲུབ་དབང་དམ་པ་རིན་ཆེན་རྒྱལ་མཚན་རྣམས་ཞལ་རྒྱས་ཏེ།
སྔ་ཐོག་གི་སློབ་རྒྱུན་ལ་དག་མ་དག་གི་དཔྱད་པ་ནན་ཏན་མཛད་ནས་རུ་འདྲེན་སྡེ་བཞི་དང་པུ་ཏྲ་མཚམས་པ་དགུ་ཚན་བདུན་གྱི་འགོ་པར་བསླབ་སྦྱངས་དང་། ཟླ་ནང་དེར་དབུ་རྩེར་ལོ་རིམ་ལ་ཆེད་དུ་དགོངས་པའི་མགོན་པོ་ལྕམ་དྲལ་གྱི་འབུར་སྐུ་གསར་བསྐྲུན་གྱི་མགོན་པོའི་ཞལ་ཁྱིམ་ནི་བདག་ཉིད་ཆེན་པོའི་འཚོམ་སྐུ་སོར་བཞག་ལྟ་བུ་དང༌།
ལྷ་མོ་ཡང་མགོན་པོའི་ཞལ་ཁྱིམ་སོར་བཞག་ལ་ཞལ་རྒྱན་དང་རྒྱ་མཚོན་བྱེད་མེ་རིས་མེད་པ།
ཐུན་མོང་མ་ཡིན་པའི་གཟུངས་བཅས་བཀའ་དྲིན་ཆེ་ཞིང༌། གཞན་

ཡང་དེ་ལོ་ཁྱད་འཕགས་འཕགས་པའི་ཐུགས་དམ་རྟེན་ཧོར་བཟློག་ལྕམ་དྲལ་དང༌། ཚོམས་བར་མཁས་བཙུན་ཕྱག་བཟོ་བྱང་འདུལ་མགོན་པོ་རྣམས་གསར་བསྐྲུན་ལྟ་བུར་ཉམས་གསོ་མཛད་དེ། རིང་བསྲེལ་རྣམ་བཞི་སྤྱི་དང་ཁྱད་པར་གྱིས་ཕྱུར་བར་རྗེ་རྡོ་རྗེ་འཆང་ཉིད་ཀྱིས་ཕྱག་ནས་དང༌།
འདར་མཁན་པོ་ངག་དབང་ཤེས་རབ་ཀྱིས་མགོན་པོ་ཐུན་མོང་མ་ཡིན་པའི་རབ་གནས་ཞག་བདུན་མཛད་པ་སོགས་ཞིབ་པར་ཁང་ཟུང་གི་དེབ་ཏུ་གསལ་བཞིན་དང༌།
གཞན་ཡང་གདུང་རྒྱུད་རིན་པོ་ཆེ་གེགས་མེད་དུ་ཕེབས་པའི་གཏང་རག་ཏུ་ཆེད་དམིགས་མཛོད་འཛིན་པ་ཤེས་རབ་ཕུན་ཚོགས་ལ་བཀའ་འདོམས་ཀྱིས། ལྷ་ཆེན་ཟུར་ལྕོག་ལྕགས་རི་དང་བཅས་པའི་སྤང་བད་སྤེན་བར་དུ་བསྒྱུར་བར་མཛད།
དབྱུག་ཟླའི་ས་མཆོད་ཆེན་མོའི་བདེ་ཀྱཻ་གསང་གསུམ་ལ་སོ་སོའི་རབ་གནས་འབྲིང་པོ་སྦྱོར་གནང་གིས་བདེ་མཆོག་རབ་གནས་རྗེ་བཙུན་སྒྲོལ་མའི་གསེར་སྐུ་གསར་བསྐྲུན་ངོ་མཚར་ཅན་འདི་དང༌།
ས་ཆེན་གྱི་བྲིས་སྐུ་བྱིན་ཅན་གྱིས་མཚོན་བྲིས་འབུར་གྱི་སྐུ་དུ་མ། ཀྱཻ་རྡོ་ལ་ལམ་འབྲས་བླ་བརྒྱུད་བྲིས་མ་སོགས་དང༌། གསང་འདུས་ལ་དེའི་བླ་བརྒྱུད་བྲིས་ཐང་སོགས་ཞལ་དབྱེ་ཞིང་མཆོད་ཚོགས་རྒྱས་པ་དང་བཅས།
བཅུ་བཞིའི་ཉིན་ས་སྐོར་དང་སྦྲགས་ཐོག་མར་ཚོམས་དམར་ནས་རྒྱ་དཀར་ནག་མཁའ་སྤྱོད། དངུལ་གདུང་ཁྱད་འཕགས་སྟེང་འོག ཚོམས་བར་སོགས་རིམ་བཞིན་བཞི་ཐོག་ཤར་བརྒྱུད་ཚོགས་ཆེན་མོའི་ཕྱི་མཐའ་ནས་ཁྲོ་ཁང་སྟེང་འོག་ས་ཚོགས་ཤར་སྒོ་ནས་བྱ་ཁྲ་མའི་ཤར་བརྒྱུད་ལྷ་ཆེན་སོགས་ནས་ཕྱི་བསྐོར་ལ་

རབ་གནས་ཀྱི་མེ་ཏོག་དང༌། གྲོལ་ནས་མཚམས་ཀྱི་འགོ་པ་རྣམས་མཛོད་དུ་བསྒྲིགས་ནས་བཀའ་ཐོ་བཀྲམ་ཞིང་ཞལ་བཀོད་མཛད། སང་ཉིན་བཅོ་ལྔར་གཟའ་འཛིན་ལ་གཞན་དག་ཐུགས་རྟོག་ཆེར་མཛད། རྗེ་རྡོ་རྗེ་འཛིན་ཉིད་ནི།
གསང་བ་སྤྱི་རྒྱུད་ལས། ཉི་མ་ཟླ་བ་གཟས་ཟིན་དང་། །ཡ་མཚན་ཆེ་རྟགས་བྱུང་བ་དང༌། །ཆོ་འཕྲུལ་གྱི་ནི་ཟླ་བ་ལ། །བསྒྲིམས་ཏེ་དཀྱིལ་འཁོར་བྲི་བར་བྱ། །ཞེས་དང༌། བདག་ཅག་གི་སྟོན་པས། སང་བདུད་རྩི་བརྙེས་པའི་དོ་ནུབ་ཟླ་བར་སྒྲ་གཅན་ཞུགས།
གྲགས་འཛིན་མར་རྒྱལ་པོ་དོན་གྲུབ་ཀྱི་སྲས་བལྟམས་པའི་མཚན་སྒྲ་གཅན་འཛིན་དུ་གྲགས་པ་རྣམས་ཀྱི་རྒྱུ་མཚན་དེས་ན་ཡ་མཚན་ལྷག་པར་ཆེ་བར་དགོངས་པ་བཞིན་དོན་ལ་གྲུབ་པ་འདིའོ།
།ཟླ་མཇུག་ལ་དུས་མདོས་གཟབ་མའི་སྐུ་རིམ་དམར་ཆེན་གཏོར་བཟློག་སྐབས་ཀྱང་སྤྱིར་རྟགས་བཟང་ཞིང༌། ལྷག་པར་གཏོར་བཟློག་གྲུབ་ནས་འཆམ། སྐུ་བཞི་ཐོག་ཏུ་གདོང་བཞུགས་གདིང་ཁྱད་པའི་ཨ་ཙ་ར་དེས་རྐང་གཡས་ཁོ་ན་བཏེགས་ཏེ་ཤར་རྒྱག་རྒྱུགས་སོང་བར་ཁྲོམ་ལ་དགོད་སྒྲ་ཆེན་པོ་བྱུང་བས་རྟེན་འབྲེལ་ལེགས།
སྨིན་དྲུག་ཟླ་ནང་ནས་འཆམ་རྒྱུགས་རིམ་བཞེས་འཆར་འཕར་གྱི་མཛད་སྒོ་དང༌།
དུས་མདོས་དཀྱུས་གཟབ་ཀྱི་དབྱེ་བ་མཆིས་པའི་བཀའ་ཐོ་དང༌། ཕྱག་ལེན་འགའ་ཞིག་ལ་སྐྱོན་འདོན་བཅས་དང༌། མགོ་ཟླའི་ནང་ཕུར་ཁང་དུ་ཞལ་འབག་ཞྭ་ཕོད་ཀ་ཁྲབ་སོགས་ཆས་རྣམས་ཚང་མར་རྗེ་ཉིད་ནས་ཀྱཻ་རྡོ་རབ་གནས་འབྲིང་པོ་མཛད་རྗེས་ཕོ་བྲང་དུ་ཕེབས་སྐབས།
བླ་བྲང་ཟམ་པའི་གཡས་གཡོན་

ལ་ཨ་ལི་ཆོས་རྗེས་ཁམས་པ་ཉི་ཤུ་རྩ་གྲངས་ཤིག་མཁར་རྔ་དར་ཚོན་སོགས་དངོས་པོ་དུ་མ་ཁྱེར་ནས་མཆིས་པས། བཀྲ་རྟགས་ཤིན་ཏུ་ལེགས་པའི་བཀའ་གྲོལ། དེ་དག་ཀྱང་རྣམ་ཐར་བསྡུས་པ་ལས། དངོས་རྣམས་འོད་གསལ་གཟིགས་སྣང་དང་བསྟུན་ནས།
།གདུལ་བྱའི་ཁམས་དང་བསམ་པ་བག་ཡོད་རྣམས། །རྒྱུ་ཚོད་ཇི་བཞིན་མཁྱེན་པའི་མངོན་ཤེས་ཀྱིས། །དུས་གསུམ་ཤེས་བྱ་གཟིགས་ལ་གསོལ་བ་འདེབས། །ཅེས་གསུངས་པ་ཁོ་ནར་ངེས་ཤིང༌།
ཟླ་འདིའི་ཚེས་ཉེར་གསུམ་ནས་དུས་མདོ་ཆེན་མོ་ཟབ་རེས་མཛད་ཚུལ་རྣམས་རྗེ་རྡོ་རྗེ་འཆང་ཉིད་བཀའ་ཐོ་ཇི་སྙེད་མཆིས་པ་ད་ལྟ་བཀའ་འབུམ་སོགས་སུ་བཞུགས་པ་ཇི་ལྟ་བ་བཞིན་རྒྱས་པར་མཛད་པ་དང༌། དེ་སྐབས་ཉེར་དགུའི་ཉིན་ཚོམས་ཆེན་དུ་ཚོགས་འགྱེད་མཛོད་དེབ་ནང་བཞིན་དང༌།
འཕར་བཅས་ཀྱང་བསྩལ་ཏོ། །བཀའ་གཉན་གྱི་འཆམ་འདི་ལྟ་བུ་མཛད་པའི་ཚུལ་ལ། རྗེ་རྡོ་རྗེ་འཆང་ཆེན་པོའི་གསུངས་ལས། སྔར་གྱི་ཕྱག་སྲོལ་ལ་འཆམ་བཀའ་གཉན་འདི་འདྲ་མཛད་སྲོལ་འདུག་པར་འགའ་ཞིག་གི་སེམས་ལ།
སྤྱིར་གསང་སྒྲོགས་ཀྱི་ཉེས་པ་དང༌། ཁྱད་པར་ཆོས་སྐྱོང་གི་འཁུ་ལྡོག་ལ་འཛེམ་མེད་རང་འདྲ་ཡིན་སྙམ་པའི་དོགས་པ་འབྱུང་མོད།
སྤྱིར་ཤིན་ཏུ་བདེན་ཡང་ལུགས་འདི་ལ་དེ་འདྲའི་དོགས་པ་གཏན་ནས་མི་དགོས་པ་ནི། འཁོན་ཀླུ་དབང་ནས་ཤེས་རབ་ཚུལ་ཁྲིམས་ཡན་གསང་སྔགས་རྙིང་མའི་རིག་འཛིན་སྣོད་བཅུད་དག་པ་རབ་འབྱམས་སུ་གཟིགས་ཤིང༌།
དམ་ཅན་རྒྱ་མཚོ་བྲན་དུ་འཁོལ་བ་ཤ་སྟག་བྱོན་པའི་གདུང་དང༌། དཀོན་མཆོག་རྒྱལ་པོ་ནས་

གསང་སྔགས་གསར་མ་མཛད་པའི་འབྱུང་ཁུངས་ཀྱང་བསྟན་པ་ཕྱི་དར་གྱི་ལོ་ཆེན་རྩོད་བྲལ་གྲུབ་པའི་སར་བཞུགས་བླ་ཆེན་འབྲོག་མི་ལས་རྒྱུད་སྡེའི་ཉིང་ཁུ་དཔལ་ཀྱཻ་རྡོ་རྗེའི་བཤད་བཀའ་གསན། དེའི་མན་ངག་འཛིན་པ་རྣམས་ཀྱི་ནང་ནས་འགྲན་བྲལ་སེ་སྟོན་ལས་མན་ངག་ཡོངས་རྫོགས་བསྟན་པ་རིན་པོ་ཆེ་ཉམས་ལེན་གསན་ཏེ་གྲུབ་པ་མཆོག་གི་གོ་འཕང་མཐོན་པོར་བྱོན་པས་ཡོན་ཏན་ཚད་བཟུང་མེད་ཅིང༌།
སྤྱིར་བཏང་ལའང་ད་ལྟའི་བར་དུ་སྐུ་པུར་མ་ཉམས་པར་བཞུགས་པས་གདུང་རྒྱུད་མི་ཉམས་ཤིང༌།
ཀླུའི་གནོད་པ་ཆེ་རིགས་ཀྱང་མི་འབྱུང་བ་སོགས་གྲུབ་པའི་རྟགས་མཚན་ཡོད་པ་དེ་དང༌། ཡང་སྒོས་འཕགས་པ་རིགས་གསུམ་མགོན་པོའི་རྣམ་སྤྲུལ་རྗེ་ས་ཆེན་ཡབ་སྲས་དབོན་རྒྱུད་རིམ་བྱོན་རྣམས་ཟབ་དོན་རྡོ་རྗེ་ཐེག་པའི་མངའ་བདག་ཁོ་ནར་མ་ཟད་ཐོག་མར་རྫོགས་པའི་སངས་རྒྱས་ཀྱི་ཕྱག་ནས་རྒྱུད་སྡེ་རྒྱ་མཚོའི་བསྟན་སྲུང་ཐུན་མོང་མ་ཡིན་པ་གུར་གྱི་མགོན་པོའི་སྣང་བརྙན་བསེ་འབག་ཡིད་བཞིན་ནོར་བུ་སྐུ་གསུང་ཐུགས་ཡོན་ཏན་འཕྲིན་ལས་རྟེན་མན་ངག་མཁའ་འགྲོའི་ཐུགས་རྒྱུད་དང་བཅས་པ་ཞལ་གཟིགས་པ་ནས་བཟུང་མཁས་གྲུབ་དམ་ཅན་ལས་འཁོལ་ཤ་སྟག་བྱོན་པའི་རྗེས་འཇུག་དབང་གིས་སྨིན་ཅིང༌།
དུས་གྲངས་ཀྱི་བསྙེན་པ་མཐར་ཕྱིན་པ་འདོན་པ་ལག་ལེན་བྱང་ཆུབ་མང་ཞིང༌། འགའ་ཞིག་ནི་དེའི་ཁར་གདམས་ངག་ཡོངས་རྫོགས་ཐོབ་ཅིང༌། ཉམས་ཁྲིད་བསྐྱངས་པས་བསྐྱེད་རྫོགས་ཀྱི་གོ་མྱོང་ཡང་ཡོད་པ་རིམ་ཅན་དུ་བྱུང་བས་ན།
འགྲོ་བ་ཐམས་ཅད་ཀྱཻ་རྡོ་རྗེའི་རང་བཞིན་དུ་རྣམ་པར་དག་པ་ལྟ་བ་སོགས་གསང་

སྒྲོགས་ཀྱི་ཉེས་པ་ཡོང་དོན་མེད་ཅིང་བསེ་མགོན་ཡིད་བཞིན་ནོར་བུ་ལྟ་བུ་འཆམ་སྟབས་ཀྱིས་སྤྱན་འདྲེན་མཛད་པ་ནས་བཟུང་བཀའ་གཉན་གྱི་གར་འཆམ་དུ་མར་མངའ་བརྙེས་པས་འདི་བཞིན་འཆམ་པར་ཉེས་པ་མེད་པའི་གཏན་ཚིགས་ཡང་དག་པ་ཡོད་པ་བཞིན།
མཉེས་ཆས་དང་དངོས་གཞིའི་གཏོར་བཟློག་རྣམས་གཟབ་སྤྲོས་ཀྱིས་མིག་གང་གི་ལྟད་མོ་ལྟ་བུར་འཆམ་དུས། གནམ་གཤིས་ཤིན་ཏུ་འཇམ་ཞིང་གྲ་འགྲིག་བྱུང༌། འོན་ཀྱང་འཆམ་ར་དོག་ཅིང་དོ་དམ་པ་རྣམས་ཀྱིས་གཏོང་མ་མཁས་པས་ཁྲོམ་རྣམས་འདོད་པ་རྫོགས་པ་རང་ནི་ཇི་འདྲ་བྱུང་ཡོད་དམ།
བུད་མེད་གཅིག་མི་ཉོག་གིས་བརྫིས་པ་བྱུང་བས། ཁྲིམས་པ་ཚོས་ཞབས་ཕྱི་གོ་མ་ཆོད་པ་དེ་རིགས་ལ་སླད་ནས་ཀྱང་སྒྲིམ་དགོས།
ཞེས་གསུངས། བསྐང་གསོ་བརྒྱ་ཚར་གྲོལ་ནས་ཚོགས་སུ་མི་ཁྲོམ་རྣམས་ནུབ་སྒོ་ནས་ཡོང༌། ཤར་སྒོར་འཐོན་པའི་བཀའ་འདོམས་བཅས་མི་འཁྲུགས་པ་དང་སྒྲིབ་སེལ་གྱི་གཟུངས་ལྗགས་བཟླས་དང་།
བདག་གཞན་བརྗེ་བའི་བྱང་ཆུབ་སེམས་ཀྱི་གཏོང་ལེན་དང༌། མདོར་ན་མཐོང་ཐོས་དྲན་རེག་ཐམས་ཅད་ལ་སོ་སོའི་གནས་སྐབས་དང་མཐར་ཐུག་གི་དོན་ཡིད་བཞིན་དུ་འགྲུབ་པའི་སྤྱན་དམིགས་དང་ཆབས་ཅིག་ཕྱག་དབང་བསྩལ་བ་སྟེ་འདི་ལྟ་བུའི་ཐུགས་བསྐྱེད་དང་སྤྱན་དམིགས་ནི་རྣམ་པ་ཀུན་ཏུ་མངའ་བའང་འདིས་མཚོན་ནུས་པ་བཅས་ཚེ་སེམས་ཡོ་བྱད་ལས་སྐྱེ་བ་མོས་པ་སྨོན་ལམ་སོགས་ལ་དབང་བརྙེས་པས་ན།
སྐྱེ་དགུ་རྣམས་ཀྱི་རེ་འབྲས་ཡིད་བཞིན་དུ་འགྲུབ་པར་གདོན་མི་ཟའོ།
།

དགུང་གྲངས་སོ་དྲུག་ཏུ་ཕེབས་པ་ཤིང་སྤྲེལ་རྒྱལ་ཟླའི་ཚེས་གཅིག་ལོ་གསར་ལ་འཕྱར་དར་ཚང་མ་དཀར་པོ་དང༌། ཚོགས་པས་གོས་བེར་གྱོན་པ་སོགས་སྔར་སྲོལ་མེད་ཀྱང་ཁྱད་མཚར་མཛད་པ་དང༌། ཚོམས་ཆེན་གནམ་ཡངས་ལ་ནོར་བུའི་དོ་ཤལ་ཐོག་མར་འགྲེམས་གནང་གི་སྐབས་དང༌།
བཞུགས་གྲལ་ཐོག་ངོར་གྱི་ཞབས་དྲུང་ཡས་མས། སྡེ་དགེ་སྐུ་ཚབ་རྣམས་ཀྱིས་ཐོག་དྲངས། གཞིས་བྱེས་ཀྱི་སྐུ་མགྲོན་རྣམས་ཚོགས་དུས་སྡེ་དགེ་ནས་གཟུངས་གྲྭ་ལྔའི་སྐུ་སྒྲོས་གཙང་རྣམས་ཕུལ།
དེ་ནས་གཏོར་སྤོད་རྣམས་མཛད་མུར་མངའ་ཞབས་ཚང་མ་དང༌། གཞན་ཡང་འགའ་ཞིག་ནས་བྲོ་གཞས་ཉམས་དགའི་རྩེད་འཇོ་ཡང་ཕུལ། ནུབ་གཅིག་རྗེ་རྡོ་རྗེ་འཆང་ཆེན་པོ་ཚ་བའི་སྙུན་ཆེ་ཙམ་ཕེབས་ཀྱང་སང་དེ་གར་སོང་ཆ་མེད་དུ་དེངས་པའི་ཚུལ་མཛད།
ཟླ་བ་དེ་སྐུ་གདུང་རིན་པོ་ཆེ་ཞལ་གཟིགས་ནས་བཅུ་པ་སྐུ་མདོག་ཚུལ་དེ་ཡིན་པ་བཞིན། རྗེ་ཉིད་ནས་གྲུབ་རྒྱལ་མ་དང་ལྕགས་སྡོང༌།
རྟ་མགྲིན་སྐྱེར་སྒང༌། བླ་མ་ཞི་ཁྲོ། ལྕགས་སྡོང་ལྷ་མང་བསྩལ་བས་སྐུ་གེགས་དབྱིངས་སུ་ཡལ། རྟ་ཟླའི་ཚེས་གཅིག་ནས་དགུང་སྐེག་སྔ་བསུའི་མཚོན་ཕྱི་སྐྱེལ་བཅས་ཞི་ཆེད། སྐུ་ཚེ་ཚེ་ཆོག་ལོ་གསུམ་མ་བཅུ་ཚིགས་རྒྱས་པའི་སྦྱིན་སྲེག་བཅས་ཚུགས་པའི་སྔ་དྲོ་དམ་ཚིག་ཕྱག་དྲིལ་ཐེག་ཆེན་མ་ཁྱད་མཚར་རེ་སྐྱོན་ཅན་དུ་གྱུར་པས་ཉིན་གང་ཐུགས་གྲང་སྟོང་ངེ་བྱུང་གསུངས།
ལོ་གསུམ་རིང་ཐེག་ཆེན་གན་དྲིལ་གཞན་ཞིག་གནང་བ་ཡང་མི་རིང་བར་གས་འཛེར་དུ་སོང་བ་དང༌།
ཕྱིས་ཀྱི་དམ་ཚིག་ཕྱག་དྲིལ་འདི་ནི་འཇམ་མགོན་མཐུ་སྟོབས་

དབང་ཕྱུག་གི་ཕྱག་དྲིལ་དེ་ཡིན་གསུངས་པ་བཞིན་ནོ། །སོ་བདུན་སྐེག་འདི་གོང་གི་གཏེར་སྟོན་གྱི་ལུང་བཞིན་ཤིན་ཏུ་འཚུབ་དུས་དེ་ཡིན་གཤིས། སྔོན་འཚུབ་དེས་ཀྱང་སྐུ་གེགས་རྨེག་མེད་དུ་གཞོམ་པར་མཛད་པ་ཡིན།
དབོ་ཟླ་ཙམ་ནས་སྒྲོལ་སྐུ་གསེར་ལྗང་མ་དང་གྲྭ་ལྔའི་ལུགས་སྐུར་ཕྱག་ནས་བརྒྱ་ཚར་དང༌། ནག་ཟླའི་ཚེས་འགོ་ནས་འཆམ་དཔེ་སྣང་བ་འགྱུར་ཐུབ་དཔང་པོར་བཟུང་བར་མཛད་དེ། རྗེ་རྡོ་རྗེ་འཆང༌། བརྒྱ་དཔོན།
ཟུར་འཆད་གྲུབ་དབང་བཅས་ཞལ་རྒྱས་ནས་ཕུར་འཆམ་ལ་ཞུས་དག་བཀའ་དྲིན་བསྐྱངས་ཏེ། དེ་ཉིད་དང་རྗེ་ཉིད་ཀྱི་གསུང་རྩོམ་ཁ་ཤས། གསུང་ངག་སྐོར་སོགས་མང་པོ་ཞིག་དུས་ཕྱིས་པར་ལ་འཁོད་པར་མཛད།
སྣྲོན་ཟླའི་གཟའ་ཚེས་དགེ་བའི་ཐོག་ཞལ་དྲོ་ལྷ་ཁང་གི་ས་ཆོག་ལ་ཕེབས་པས། རྡོ་སྐས་རིང་མོའི་འགོར་དབང་ལྡན་བར་ཚོ་བའི་གཉེར་བ་དཔལ་ལྡན་སྒོས་སྐྱེས་ཟེར་བ་འབུལ་ཆ་དང་བཅས་བྱུང་བ། མིང་བཀྲ་སོགས་གང་ས་ནས་ལམ་བཀྲ་ལེགས་པ་དང༌།
ཁོ་རང་ལའང་དེ་སྔོན་ནས་མི་ཐོད་ཀླད་པ་བཅས་རྙེད་པ་སོགས་གཙུག་ལག་ཁང་འདིར་དགེ་བའི་མཚན་གསལ་བཅས། ས་ཕྱོགས་དེར་འབྲུའི་ཆར་དང༌། དབལ་གྱི་ཟས་མཆོག་འགྲིམས་པ་སོགས་ས་ཆོག་སྤྱི་བྱེ་བྲག་སྐབས་ས་ཁྲོད་ནས་ཡུངས་དཀར་མངོན་སུམ་དུ་འཐོན་པ་སོགས་རྙེད་ལེགས་པའང་བྱུང་གསུངས།
རིམ་གྱིས་གཙུག་ལག་ཁང་གསར་བསྐྲུན་གྱི་དབུ་ཚུགས། དེའི་བཅུ་བཞི་ནས་མེ་ཕག་ནག་ཟླའི་བཅུ་གཉིས་བར་ལ་རྙིང་ལུགས་འཁོར་ལོ་འབར་བ་སྒྲོས་བཅས་མཛད་པའི་བཟླས་གྲངས་ཆིག་འབུམ་ཁྲི་དྲུག་སྟོང་ལྔ་

བརྒྱ་ལྔ་བཅུ་ཐམ་པ་བཟླ་བར་མཛད། དེ་ལོ་ཕུར་སྒྲུབ་ཕྲིན་འཆོལ་གཟབ་མ་དང༌། དངོས་གྲུབ་གླིང་དུ་རྒྱུན་བསྐང་འཛུགས་གནང་གིས་ཆུ་སྟོད་ཟླ་ནང་ལྷོར་སྤོས་ནས་ལྷ་ཆེན་ཁྱམས་སྟོད་མདའ་གཡབ་སྟེང་དུ་རྗེ་ཉིད།
བརྒྱ་དཔོན། དབུ་བྱེད་གསུམ། མཆོད་དཔོན་སོགས་ནས་འཆམ་རྒྱུགས་བཞེས། གྲོ་བཞིན་ཙམ་ནས་ཡུམ་མཆོག་གི་འོ་འཛིན་གཡོན་བསྙུན་པ་རིམ་གྱིས་ཇེ་ལོད་དུ་གྱུར་པར་ལྗགས་ཆུ་དང༌། སྨན་བླ་མཆེད་བདུན།
ཀླུ་དབང༌། སེངྒེ་སྒྲ་སོགས་ཀྱི་རྗེས་གནང་གྲངས་མང་བསྩལ། ཕུར་སྒྲུབ་ཐོག་སྒྲོ་ལུང་པ་ཆེན་པོའི་ཉེ་གནས་དབང་ཕྱུག་རབ་བརྟན་ནས། རྗེ་དེའི་དུང་ཆོས་ཁྱད་འཕགས་ཤིག་ཕུལ་བས་རྗེ་ཉིད་ནས་དེ་མ་ཐག་འོ་འདི་ངའི་དུང་ཆོས་ཡིན་གསུངས་ཤིང༌།
དབྱུག་ཟླའི་ནང་འཛམ་གླིང་ཕུན་ཚོགས་དཔལ་འབར་དུ་ད་ལྟའི་རྟེན་ཁྲི་བརྐོས་མ་བཟོ་ཁྱད་པར་ཅན་འདི་གསར་བསྐྲུན་གྱིས་སྒྲིག་པར་མཛད། དེ་སྐབས་ཤིག་སྡེ་དགེ་སྨན་པ་བླ་མས་འབུལ་ཆེན་ཐོག
གསེར་ཐིག་བུག་ཅན་ཞིག་ཕུལ་བ་དང༌། སྟབས་མཚུངས་གོང་གི་སྒྲོ་ལུང་པའི་དུང་ཆོས་ལ་གསེར་རྡོག གསེར་དངུལ་གྱི་གཟུངས་ཐག་མུ་ཏིག་སོགས་ཀྱི་སྤེལ་བཅས་སྒྲོན་གནང་གིས་ཚེ་ཆོག་གནང་བ་བཅས་གསེར་ཐིག་ཀྱང་དེ་གྲས་སུ་འགྲིག་པས་ལེགས་པར་བཀའ་བསྩལ།
དེ་ལོའི་དཔྱིད་དབྱར་སྟོན་སོགས་འདི་ཁུལ་ལ་རིམས་ནད་ཡོང་མུར་གདུང་རྒྱུད་རིན་པོ་ཆེ་ཡང་བག་ཕེབས་གེ་བཞེས་པས་མགུལ་མི་བདེ་བ་འཁྲུངས་འཕྲལ་རྗེ་ཉིད་ནས་རི་ཁྲོད་མ།
ལྗགས་ཆུ་སྐུ་རིམས་རྣམས་ནར་མར་གནང་བས་མྱུར་དུ་སྙུན་ལས་གྲོལ་བར་མཛད། རྗེ་རྡོ་རྗེ་

འཆང་ཉིད་ཐུགས་སྤྲོ་བའི་ངང་ནས་སྒོ་རུམ་ནང་སོ་སོགས་སུ་ཕེབས་ཏེ། སྔར་སྐུ་བལྟམས་དུས་གཏང་རག་ལ་ཕུལ་བའི་ལྷ་མདུང་ལ་དར་ཡུག་རིང་མོ་རེ་གསོལ་བར་མཛད་ནས་སྐྱེད་ལྷས་བསམ་བརླིང་གཉིས་ལ་གཏོར་སྤོད་གྲས་སུ་ཕྱག་ལེགས་པར་ཕེབས་སོ།
།མགོ་ཟླའི་ཚེས་དྲུག་གི་ཐོ་རེངས་འོད་གསལ་དུ། སི་ཏུ་གྲོངས་པའི་རྐྱེན་བྱས་ཏེ་སྡེ་དགེ་བློ་གྲོས་རྒྱལ་མཚན་ཉིད་ཤིན་ཏུ་མྱ་ངན་ཆེ་ཉམས་ཀྱིས་ནང་མུན་ནེ་བ་ཞིག་གི་ཀ་དྲུང་ན་ཞལ་བྱང་གཟིགས་སུ་བཞུགས་ཏེ།
སི་ཏུས་བཀའ་འགྱུར་རིན་པོ་ཆེ་ཞུ་དག་མཛད་པ་སོགས་སྡེ་དགེར་སྐུ་དྲིན་ཆེ་ཚུལ་དུ་མ་གསུངས་ཤིང༌། རྟ་རྐྱང་པའང་བརྒྱད་ཅུ་ཙམ་བྱིན་པ་ཡིན་གསུངས་པ་ཞིག་འཁྲུངས་སོ།།དགུང་གྲངས་སོ་བདུན་དུ་ཕེབས་པ་ཤིང་བྱ་རྟ་ཟླའི་ཚེས་གཅིག་ནས་རྣམ་སྲས་བསྐང་བ་ཟླ་གང་མ་མཛད།
དབོ་ཟླ་ནས་མཁན་ཆེན་ཚོས་བཀྲ་ཤིས་སོགས་ལ་ས་སྐྱ་བཀའ་འབུམ་གྱི་ལྗགས་ལུང་ཡང་ཚུགས་ཤིང༌།
རྒྱལ་ཡུམ་ཞབས་འབམ་གྱིས་སྙུན་པར་སྨན་ཆབ་ལ་ཕེབས་པས་ངོ་ཇེ་གསལ་དུ་སོང་ནས་བཅོས་རྣམས་མཛད་མུར། ཞལ་དྲོའི་འཇིམ་སྐུ་རྣམས་བཞེངས་ཟིན་ནས་རབ་གནས་བརྒྱ་ཚར་ཚུགས་དུས་སྔ་དྲོ་ཞིག་ས་སྐྱའི་ནུབ་ཕྱོགས་སུ་འཇའ་ཚོན་ཡ་མཚན་ཅན་ཞིག་ཤར་བས་རབ་གནས་ལ་དགེ་ལྟས་སུ་གཟིགས།
དེ་ནས་སྡེ་དགེ་སྨན་བླ་དཀོན་མཆོག་གྲགས་པ་སོགས་ལ་དབང་བཀའ་རྗེས་གནང་འཐོན་ཕྱག་སོགས་རིམ་བཞིན་གནང་ནས། སྣྲོན་ཟླའི་ནང་མཛོད་འཛིན་དབུས་ཕེབས་ཤིག་དང་བསྟུན་ཤབ་ཆུ་རགས་ལ་ཟློས་སྐོར་གྱི་འགོ་ཟུག་

རབ་གནས་གྲོལ་ཉིན་སྦྱིན་བདག་བསྒོ་བར་སྐུ་གདུང་རིན་པོ་ཆེ་བྱོན་ཐོག་རྟེན་གཙོ་རྣམས་ཀྱི་དབུ་ཐོག་གདུགས་དང༌། སྐུ་མདུན་དུ་མཆོད་པའི་བྱེ་བྲག་བླ་བྲེ། འཕན། མར་མེ། ཞལ་ཟས། རྔ་ཟླུམ། འཁར་རྔ།
དུང་སོགས་གཙུག་ལག་ཁང་གི་ཉེར་སྤྱད་རྣམས་ཕྱག་ཏུ་བསྟར་ཙམ་རེ་མཛད་ནས། སྐུ་རྣམས་ཀྱི་དྲུང་དུ་ཕུལ་ཏེ་བཞུགས་ཁྲི་ལ་ཕེབས་པའི་ཐོག་མ་རང་དེ་འགྲིག་པས་རྫས་བརྒྱད་མངའ་གསོལ་ཤུགས་འབྱུང་དུ་བྱུང་བའང་སྔར་འདྲ་འདྲ་འགྲིག་འགྲིག་མཛད་པ་མ་ཡིན་པར།
རང་འགྲིག་དེ་རིང་རྣམ་པ་ཀུན་ཏུ་མང་དུ་བྱུང་བ་རྣམས་ནི་ཡབ་སྲས་ཡུམ་བཅས་ཀྱི་ངོ་མཚར་བའི་མཛད་པ་ཤ་སྟག་གོ །དེ་བསྟུན་གྲྭ་ཚང་ནས་ཀྱང་རབ་གནས་གནང་བའི་ཕྱི་བསྐོར་དང་བསྟུན་སྐུ་རྣམས་གཙུག་ལག་ཁང་དུ་ཕེབས་རྒྱུའི་ཞལ་བཀོད་ཀྱིས།
ཚོམས་དམར་དུ་གཟིམ་འོད་དང༌། ཞལ་དྲོར་དྲུང་ཡིག་ཀུན་ཕུན་གྱིས་དོ་དམ་ཞིང༌། གཙུག་ལག་ཁང་གི་རྩེ་ནས་ཆོས་དུང་རིན་པོ་ཆེའི་གསུང་བསྐུལ་ཏེ།
བཞི་ཐོག་ནང་ནས་ལྟག་སྒོའི་རྡོ་སྐས་བར་བཙུན་ཆུང་མཆོད་རྫས་ཅན་ཁ་ཤས་ནས་གདུང་རབས་མྱུར་འབྱོན་སྨོན་ཚིག་བརྗོད་ཅིང༌། རྡོ་སྐས་འགོ་ནས་ཞལ་དྲའི་བར་བྱིས་པ་ལང་ཚོ་བཅུ་དྲུག་ལོན་པ་ཁ་ཤས་མདུང་འཛིན་པ་དང༌།
ཕྱེ་མར། སྣོད་འབྲུས་གང་བ། མཆོད་རྫས་སོགས་ཀྱིས་སྣ་དྲངས་སྐུ་རྣམས་རིམ་བཞིན་སྐྱ་སེར་གཟབ་མཆོར་ཅན་ནས་སྤྱན་འདྲེན་སྐབས་རྗེ་རྡོ་རྗེ་འཆང་སྲས་ཡུམ་རྣམས་རྩེ་ནས་གཟིགས་རྟོག་གི་ཚེ།
རྗེ་ཉིད་ཀྱི་ཐུགས་ལ་བསྟན་པའི་རྩ་བ་གདུང་རབས་རིན་པོ་ཆེ་འབྱོན་དཀའ་བ་དེ་ཙམ་བྱུང་

ཡང༌། ངལ་བ་ཁྱད་བསད་ཀྱིས་ཐབས་དུ་མར་འབད་པའི་འབྲས་བུར་མངོན་དུ་གྱུར་ཏེ་ད་ནི་ཞལ་གཟིགས། ཞལ་དྲོའི་གཙུག་ལག་ཁང་ཁྱད་པར་ཅན་འདི་ཡང་རྟེན་འབྲེལ་བཟང་པོ་དང་བཅས་ཧ་ལམ་ཚགས་སུ་ཚུད་པས་ཐུགས་བདེ་དགོངས་པའི་མུར།
བདེ་སྟོང་གི་ཉམས་ཁྱད་པར་ཅན་ཞིག་འཁྲུངས་བྱུང་ཞེས་བཀའ་བསྩལ། ཞལ་དྲོ་ཕེབས་སྐྱེལ་གྲུབ་ནས་རབ་གནས་ཞབས་བསྐོར་འཁོར་བ་དུས་མཚུངས་དང༌། ཀུན་རང་བྱིས་པ་རྣམས་ཀྱིས་ལྷ་རྒྱལ། སེར་ཁང་རྩེ་ནས་ཆོས་དུང་རིན་པོ་ཆེ་གསུང་བསྐུལ་མཛད་པ་སོགས་ཐུགས་གྲ་གང་འགྲིག་གནང་ཉིན་གནམ་གཤིས་ཀྱང་བཟང༌།
ལྷག་པར་མེ་ཏོག་གི་ཆར་ནི་སྔར་དྲན་མ་མྱོང་བ་ལྟ་བུ་འབབ་པ་འདུག་ཅེས་མཐའ་དག་ནས་གླེང་བའང་དོན་ལྡན་བཞིན་དང༌།
མི་རིང་བར་གསོལ་ཐབས་ལྷོར་ཕེབས་དང་ཆབས་ཅིག་རྒྱལ་ཡུམ་ཉིད་སྨན་ཆབ་སྐབས་ཀྱང༌། སྐུ་གདུང་རིན་པོ་ཆེ་བདེ་མུའི་མཚན་གཟིམ་ཐོག་འགར། བྲམ་ཟེ་ཚངས་པ་ཚངས་པ་ཞེས་སོགས་མཚན་བརྗོད་ཀྱི་ཚིག་འགའ་གསུང་མུར་མནལ་སད་པ་དང༌།
ཡུམ་ལ་སྨན་ཆབ་དེས་ཕན་ངོ་ཆེར་གྱུར་ཏེ་རིམ་གྱིས་སྙུན་ལས་གྲོལ། ཕུར་སྒྲུབ་སྐབས་མཛོད་འཛིན་ཡང་འབྱོར་ཞིང་ཞལ་དྲོའི་སྐོར་ཚང་མ་གྲུབ་ནས། ཁྲུམས་ཟླར་རབ་སྟོན་གནང་དུས་རྗེ་རྡོ་རྗེ་འཆང་བན་ཚང་འཁོར་ཚོགས་བཅས་གཙུག་ལག་ཁང་འོག་མ་དང༌།
མཁན་ཆེན་བསྙེན་སོང་རྣམས་སྟེང་དུ་འདུ་བར་མཛད་དེ། ཀྱཻ་རྡོར་རབ་གནས་འབྲིང་པོ་བཅས་ཕྱི་བསྐོར་ལ་མེ་ཏོག་གི་ཆར་ཉིལ་བའི་ཞར་ལ།
ལྷ་ཆེན་རུང་ཁང་ཉམས་གསོ་ཁྲོ་ཆེན་

གསར་བླུགས་བཅས་ལའང་ཤིས་བརྗོད་ཀྱི་མེ་ཆར་ཕབ་སྟེ་ཆུ་ཁ་མ་ནས་དྲུང་གཞས་ཀྱིས་སྔུན་བསུས། ཞལ་དྲོར་རྗེ་ཆོག་རྣམས་དང༌། ཚོམས་ཆེན་དུ་དགའ་སྟོན་བཞུགས་གྲལ་གྱི་ཚེ་གསུང་བཤད་མཚམས་སྦྱོར་ལ། རྗེ་བཙུན་ས་སྐྱ་པར་གདུང་རབས་རིན་པོ་ཆེ་དགོས་གལ་ཆེ་ཚུལ་ཐོག་མར་གནམ་ཁའུ་པ་ཉིད་ཀྱི་གསུང་བཞིན་གདུང་འཛིན་གྱི་གོ་སར་བཞུགས་ན་མ་འོངས་པར་ཕན་པའི་ལུང་བསྟན།
བདག་ཉིད་ཆེན་པོ་བཟང་པོ་དཔལ་ལ་རྒྱ་ནག་གོང་མ་ཆེན་པོ་དང་ས་སྐྱ་དཔོན་ཆེན་བུ་སློབ་རྣམས་ཀྱིས་གསོལ་བ་བཏབ་ཚུལ།
སྔགས་འཆང་ཆེན་པོ་དང་ཨ་མེས་ཞབས་རབ་བྱུང་ལས་སླར་གདུང་འཛིན་མཛད་ཚུལ་སོགས་ལས་འཕྲོས་ཏེ། གྲགས་བློ་བས་ཨ་མེས་ཞབས་ལ་ཞལ་ཏ་ནན་ཏན་གནང་ཚུལ་བཞིན་དེ་དུས་རྗེ་རྡོ་རྗེ་འཛིན་ཉིད་ལའང་གནས་ཚུལ་དེ་ལྟར་ཤར་ཚུལ།
གདུང་རབས་རིན་པོ་ཆེ་མྱུར་དུ་ཕེབས་ཆེད་གོང་གི་སྒྲུབ་མཆོད་བརྒྱ་ཚར་རྣམས་དང༌། གྲྭ་ལྔ་ལུགས་སྐུ། སྒྲོལ་མ་གསེར་ལྗང་མ།
རྒྱལ་ཡུམ་ནས་དངུལ་གྱི་སྒྲོལ་དཀར་གསར་བཞེངས། གཞན་ཡང་འཇིམ་སྐུ་ལྡེབ་བྲིས་བཅས་བཞུགས་པའི་ཞལ་དྲོ་ལྷ་ཁང་རྟེན་བརྟེན་པར་བཅས་པའི་རབ་གནས་ཡིན་ཚུལ་སོགས་ཀྱིས་འདོམས་པར་མཛད་དུས།
གྲགས་བློ་བའི་ཞལ་ཏ་ལོ་རྒྱུས་རྣམས་གསན་པས་དབུ་བྱེད་དཀའ་བཅུ་པ་སྤྱན་ཆབ་དབང་མེད་ཉིལ་ཞིང༌། དེ་ནས་ལེགས་སྐྱེས་ཀྱི་བདོག་པ་རྣམས་བཞེས་ནས། བཟོ་པ་རྣམས་ལ་གནང་སྦྱིན་གྱ་ནོམ་པ་བྲིམས་པར་མཛད།
དགུན་ཐོག་མཛོད་འཛིན་བླ་བྲང་མཆོག་ཏུ་གཏན་ཚིགས་ཞུ་བར་ཕེབས་པ་དང༌། དྲུང་ཡིག་ཀུན་ཕུན་

གདོང་སྣ་བའི་ཁ་མཆུའི་ངོ་ལེན་ལ་འཐོན། རྗེ་ཉིད་ནས་གོང་དཀར་འོར་སྦུག་རིན་རྩེ་རྫོང་དཔོན། སྡེ་དགེ་ཨ་འགྲོ་སོགས་ཀྱི་རེ་སྐོང་དང༌། འབྱུང་འགྱུར་སྐུ་གདུང་རིན་པོ་ཆེ་གེགས་མེད་དུ་ཕེབས་ཐུབ་པ་དང༌།
སྡེ་དགེར་རྒྱལ་སྲས་འབྱུང་བ་སོགས་ཀྱི་ཆེད་དུ་མགོན་ཁང་ཁག་བཞིར་དཔལ་གྱི་ཞལ་ཟས་འཛུགས་གནང་གིས་འཕྲིན་འཆོལ་གནད་སྨིན་མཛད་པའི་སྐབས་སོ།།དགུང་གྲངས་སོ་བརྒྱད་དུ་ཕེབས་པ་མེ་ཁྱི་རྟ་ཟླའི་བཅུ་བཞི་ཉི་མ་རྒྱལ་འཛོམ་ཉིན་གདུང་རྒྱུད་སྐུ་བལྟམས་ཟིན་པ་དང༌།
མི་འགྱངས་པར་བལྟམ་རྒྱུ་བཅས་ཀྱི་སྐུ་གེགས་སེལ་ཕྱིར། གདུགས་དཀར་ཉེར་བདུན་མའི་དབང་རས་དཀྱིལ་སྟེང་ནས་མཛད་དུས་ཕུན་ཁང་དཔོན་ནས་བྱམས་སྐུའི་རྒྱབ་ཡོལ་གྱི་བཟོ་གདན་སར་དབུ་འདོན་མཐར་ཕྱིན་ལེགས་པོའི་གྲས་ལ་དངུལ་གྱི་མཎྜལ་ཆེ་ལེགས་ཤིག་ཕུལ་བ་སྟ་གོན་ཉིན་ཚོམ་བུ་བཀོད་ཆོག་དང༌།
བཅོ་ལྔ་དབང་གི་དངོས་གཞིའི་ཉིན་མེ་ཏོག་སེར་པོ་ཁ་གསར་འབུལ་མི་བྱུང་བ་སོགས་རྟེན་འབྲེལ་གྱི་ལ་ཉེ་ཤིན་ཏུ་ཤིས།
བཅོ་བརྒྱད་དང་བཅུ་དགུར་གཤེད་དམར་རས་དཀྱིལ་ཐོག་ནས་སྟ་གོན་མཛད་དེ་སྐུ་གདུང་རིན་པོ་ཆེ་དགུང་གྲངས་བཞི་པ་དང༌།
ཡུམ་སོགས་ལ་དབང་བསྐུར་མཛད་པས་གནས་དང་དབང་རྫས་སོགས་ཕལ་ཆེར་གདུང་རྒྱུད་རིན་པོ་ཆེའི་མཁྱེན་མཚོར་ཞུགས་པས་རྗེ་ཉིད་ཐུགས་དགྱེས། སྐུ་ཆུང་བ་ནི་དེ་དུས་ཡུམ་གྱི་ལྷུམས་ན་མཆིས་པས་རྗེ་ཉིད་ནས་སློབ་མ་སྟ་གོན་དང་དངོས་གཞི་ཐམས་ཅད་ལ་སྤྱན་དམིགས་ཡང་དག་མཛད་པས་བཀའ་དབང་དེ་གསན་པའི་གོ་ཆོད་པ་ཙམ་ཡོད་གསུངས།

དེ་སྐབས་ཡབ་རྗེ་རྡོ་རྗེ་འཆང་དེ་ཉིད་རྗེ་ཉིད་ཀྱི་འོད་གསལ་དུ་ཡང་ཡང་དུ་དགྱེས་ཉམས་ཅན་དུ་ཕེབས་ཏེ། དབུགས་དབྱུང་གཟེངས་བསྟོད་ཀྱང་བསྩལ་ཞིང༌། དུས་རྟགས་དང་བསྟུན་བསམ་ཡས་སུ་རྒྱལ་པོ་སྐུ་ལྔ་དང་ཡ་བ་སྐྱ་བདུན་གྱི་རྟེན་མདོས་ཀྱང་འཛུགས་པར་མཛད།
དེ་ནས་འཆར་འཕར་གྱི་བསྟན་མཁས་བགྱི་བས་དུས་འདའ་བཞིན་པར། ས་གའི་ཚེས་གཉིས་གསུམ་སྐབས་རི་བོ་ཆེ་ནས་གྲུབ་ཆེན་ཐང་སྟོང་རྒྱལ་པོའི་རྣམ་ཐར་སྔ་བསྒྲིགས་སུ་གྲགས་པ་པར་མ་ཞིག་ཕྱག་ཏུ་སོན་པ་ལྗགས་ཀློག་གི་མུ་དང༌།
ཚེས་གསུམ་ཉིན་བན་ཚང་པར་རྗེ་ཉིད་ནས་གསར་བཙུགས་མགོན་མདོས་དང༌། དམ་ཚིག་བསྐང་བའི་ཕྱག་ཆར་སྦྱོར་འཇགས་ཀྱི་སྡེར་དྲིལ་ཐེག་ཆེན་འདྲ་ཅོག་དངོས་གཙང་འགའ་ཞིག་སྒྲིག་གནང་དེའི་སང་ཤར་མ་སྐྱ་ཙམ་ཟླ་ལག་ཆུ་ནང་འཕྲད་པ་བདུད་རྩི་སྦྱོར་བའི་ཐོག
སྐུ་གདུང་རིན་པོ་ཆེ་བལྟམས་རན་པས་གང་ཅིའི་བཅའ་སྒྲིགས་ཆུ་ལུག་བཞིན་མཛད་དེ།
བདེ་བར་བལྟམས་པས་ལེགས་སོ་བཀྲ་ཤིས་ཀྱི་མངའ་གསོལ་སོགས་གནང༌། ཉི་ཤར་ཐོག་གཟིམ་ཆུང་རྩེར་རྗེ་ཉིད་ནས་ལྷ་བསངས་མཛད་རྗེས་ཚེ་དཔག་མེད་ཀྱི་སྐུ། རྣམ་རྒྱལ་སྒྲུབ་ཐབས་རྗེས་གནང༌། ཛ་བིར།
སྡོམ་རིག རིག་གནས་སྐོར། རྡོ་དྲིལ་སོགས་སྐུ་གསུང་ཐུགས་ཡོན་ཏན་འཕྲིན་ལས་ཀྱི་རྟེན། བདོག་པའི་དངོས་པོ་དང་བཅས་ཐུགས་དགྱེས་བཞིན་དུ་བསྩལ་ཏེ་ཤིས་བརྗོད་ཀྱི་མེ་ཏོག་དང༌། རིམ་བཞིན་ཚེ་དཔག་མེད་ཀྱི་བཀའ་དབང་སོགས་གནང༌།
དེ་ཉིན་མཛོད་འཛིན་ནས་ཞལ་དྲོ་ལྷ་ཁང་གི་མཆོད་ཀོང་གསེར་ལྗང་མ་འབྲས་བུས་ཕྱུར་ཏེ་

གཟིགས་འབུལ་སྐབས། ད་ནང་ཡང་གདུང་རྒྱུད་ཞིག་འཁྲུངས་ཚུལ་ལས་འཕྲོས་པའི་བཀའ་གསང་མང་དུ་གྲོལ་ཞིང༌། དེ་མཚམས་ནས་རྗེ་རྡོ་རྗེ་འཆང་ཉིད་ཀྱི་དགོངས་པར་འཁྲུངས་པ་ཞལ་ལས་བྱོན་པ་རགས་ཙམ་བརྗོད་ན། གདུང་སྐུ་མཆེད་འཁྲུངས་སྐབས་རྟགས་བཟང་ཞིང་རྗེ་རྡོ་རྗེ་འཆང་ཆེན་པོ་ཉིད་སོ་བདུན་དགུང་སྐེག་ཐུ་མོ་ལས་ཐར་ཞིང་སྤྱི་དགོས་ནས་རེ་བ་ཆེ་ཚུལ།
དེ་ཡང་མཆོག་གསུམ་སྤྱི་དང་བྱེ་བྲག་ཡབ་རྗེ་རྡོ་རྗེ་འཆང་དེ་ཉིད་ཀྱིས་ཐུགས་རྗེ་ཁོ་ནས་ཡིན་ཚུལ་རྗེ་རྡོ་རྗེ་འཆང་ཉིད་དགུང་ན་ཕྲ་བར་གདན་སའི་འགན་ཁུར་བཞེས་པར།
གདན་ས་ཆེན་པོ་འཐུས་ཤོར་ཉེན་ཐར་རྩེ་རྡོ་རྗེ་འཆང་དེ་ཉིད་ཀྱིས་དངོས་བརྒྱུད་ནས།
ལེགས་སློབ་ཉེས་བཅོས་སོགས་བཀའ་དྲིན་བསྐྱངས་ཚུལ་གང་གི་ཡབ་རྗེ་ཉིད་དགུང་ལོ་བདུན་པར་གདན་སའི་ཁུར་བཞེས་ལ་ཇུན་གར་དམག་དུས་སོགས་ལ་ཡང་ཕ་རོལ་གྱི་ཉེར་འཚེ་གང་ཡང་མེད་ཁར་སྐྱབས་ཞུས་སོགས་འདུན་བྲལ་སྐྱེས་ཆེན་དེ་ཉིད་ཀྱི་རྗེ་རྡོ་རྗེ་འཆང་ཉིད་ཀྱི་རིང་འཚོའི་རྟེན་བཞུགས་དེར།
བྱམས་བསྟན་མ་ཤར་བར་དུ་ཞབས་བརྟན་པའི། །འཕྲིན་ལས་སྲུང་མའི་ཚོགས་གྱིས་འགྲུབ་པར་མཛོད། །ཅེས་བྱམས་བསྟན་སོགས་མ་འོངས་འབྱུང་རྒྱུ་ཡིན་ལ།
སྐུ་མཆེད་སྔོན་ལ་གཤེགས་ནས། མ་འོངས་པ་རྡོ་རྗེ་འཆང་ཉིད་ཅུང་མཛད་དཀའ་བ་འོང་ཡང་འཕྲིན་ལས་བསྟན་སྲུང་གི་སྒྲུབ་པ་ཡོད་ཧུར་ཐག་ཐོངས་གསུང་རྒྱུ་ཡིན་འདུག་པའི་ཚུལ་སོགས་མང་དུ་བཀའ་ཕེབས་པ་ནི།
འཇམ་དབྱངས་ས་པཎ་གྱི་ལམ་ཟབ་བླ་མའི་རྣལ་འབྱོར་དུ། རང་གི་དབང་ནོད་པའི་བླ་མ་སངས་

རྒྱས་དངོས་སུ་མཐོང་ན། དེ་དང་མཐུན་པའི་བྱིན་རླབས་འཇུག་པར་གསུངས་པས་ན། དམ་པའི་སྤྱོད་ཚུལ་ཁོ་ན་དང་རྒྱས་པར་རྣམ་ཐར་ཆེན་མོར་གསུངས་པ་བཞིན་ནོ། །དེ་ནས་རིམ་བཞིན་རིལ་སྒྲུབ་འཕྲིན་འཆོལ་སོགས་དང༌།
གོང་གི་རྟེན་འབྲེལ་རྣམས་དང་བསྟུན་དར་དཀར་ལ་མཚན་གྱི་མངའ་གསོལ་འདྲི་བར་མཛད་པ་ནི། ཕན་བདེ་རྒྱ་མཚོའམ་ཨེ་ཝཾ་བཟང་པོར་གསོལ་བའི་རྒྱུ་མཚན་སྐུ་མཆེད་གཉིས་བྱོན་པ་དང༌། འཁྲུངས་དུས་རྡོར་དྲིལ་མང་དུ་སྒྲིག་པར་མཛད་པས་ན་ཨེ་ཝཾ།
བརྩོན་འགྲུས་བཟང་པོའི་མཚན་མཐའ་བཟང་པོར་གསོལ་བར་མཛད་ལགས། རིལ་སྒྲུབ་སྐབས་བསམ་ཡས་སུ་གནང་རྒྱུའི་དབུ་འཆིང༌། རྒྱལ་མཚན་ཇུས་དཀར་སོགས་བཀའ་འདོམས་དང༌།
དེ་དུས་རྗེ་ཉིད་དང་རྒྱལ་སྲས་གཅུང་དམ་པ་ཅུང་ཟད་སྙུན་ཚུལ་ཡང་སྲུང་འཁོར་ལྗགས་སྔགས་སོགས་རིམ་གྲོའི་རིགས་ནན་ཆེར་མཛད་མ་ཐག་ཡབ་སྲས་སྐུ་དཀྱིལ་གསལ་བས་རིལ་སྒྲུབ་གཏང་རག་དང༌། ཆུ་ལུག་གནང་བཞིན་ལྷ་མོ་གསོལ་མཆོད་གཟབ་གཤོམ་ལེགས་འབུལ་རིམ་གྲོ་རྣམས་མཛད་དུས་ཚོགས་ཆེན་དབུ་ཆེན་བསོད་ནམས་བསྟན་འཛིན་འཁོད་འཕྲལ་དང༌།
སྣྲོན་ཚེས་དྲུག་ནས་ཟླ་གཅིག་རིང་མགོན་ཁང་ཡོད་དོ་ཅོག་ཏུ་བསྟན་འགྲོའི་བདེ་ཐབས་ལ་ཆེད་དམིགས་གསུང་བསྐང་ཐོག་སྙན་ཤལ་འདོད་གསོལ་ཅན་རྣམས་བསྟར་ཞིང༌།
ཚེས་དྲུག་ལ་ཕུན་གླིང་རྩེར་གསེར་ཟངས་ཀྱི་རྒྱལ་མཚན་ཟུང་གསར་འཛུགས་དང་སྦྲགས་གཟིམ་ཆུང་སྟེང་ཐུག་གསུམ་གནས་སྤོའི་ཐུག་འཛུགས་གནང་བའང་གུང་མ་ལྕམ་དྲལ།
ནུབ་མ་ཞལ་གཙོ་འཁོར། ཤར་མ་ལས་

མཁན་ལྔར་བསྐྱེད་ཆོག་གནང༌། དེ་ནས་རྗེ་ཉིད་ཀྱིས་མགོན་ཁང་བཞིར་གདུང་རྒྱུད་གེགས་མེད་ཕེབས་པའི་གཏང་རག་ཐོག་འཛུགས་གཏོར་འབུལ་གནང་གིས་སྐྱེད་ལྷས་ལྷོའི་སྤང་སྟེང་དུ་གཏོར་འབུལ་དུས་དཔལ་བཤོས་དེ་མགོན་ཁང་དུ་ལུས་པས་སླར་ཡང་འཕྲིན་འཆོལ་རྒྱུན་མཐུད་ན་དགེ་མཚན་འཁྲུངས།
བསམ་བརླིང་ལྷོ་རི་རྡོ་གདུགས་འདི་གཅུང་དམ་པའི་བླ་རི་དང་ས་འཛིན་ཡང་རྩེར་མངའ་གསོལ་མཛད་དེ། སླར་ཡང་སྐྱེད་ལྷས་སུ་དམ་རྫས་རྒྱན་ལྡན་གྱི་གཏོར་ཆེན་འཛུགས་གནང་གིས་གཏོར་བསྔོ་དང་བསྐང་བ་བརྒྱ་རྩ་དང༌།
དེ་ནས་ལྷ་ཁང་མཁན་ཆེན་ལ་ལོ་གང་ལྟར་གཏོར་བསྔོ་དང་བསྐང་བ་བརྒྱ་རྩ་ཆག་མེད་མཛད་དགོས་འདོམས་པར་མཛད་དེ་ཕུར་སྒྲུབ་འཕྲིན་འཆོལ་སོགས་དང༌།
ལྷོར་སྤོ་གནང་གིས་ཕེབས་འཕྲལ་ཤིས་བརྗོད་སྦྱངས་ཁྲུས་ཚེ་ཆོག་ལྷ་བསངས་གཏོར་སྤོད་སོགས་མཛད། དེ་ནུབ་རྡོ་རྗེ་ཕུག་ནས་སྲས་མོ་དཔལ་ལགས་འཇིགས་སྣང་ཞིག་གི་རྐྱེན་གྱིས་མཚན་ལངས་བྱུང་བ་མ་འགྱངས་པར་ཞིང་བརྗེ་བའི་ལྟས་དང༌།
ཟླ་ནང་དེར་སྲས་མོ་སྐུ་ཆོས་མཛད་པའི་མཚན་ཚུལ་ཁྲིམས་དཔལ་རྒྱས་དབང་མོར་གསོལ། ཕུར་སྒྲུབ་སྐོར་ཆུ་ལུག་བཞིན་མཛད་རྗེས་བཞི་ཐོག་ཕོ་བྲང་དུ་ཕེབས།
གཞི་ནས་རྗེ་རྡོ་རྗེ་འཆང་ནས་སྒྲུབ་མཆོད་སོགས་ལ་ཕེབས། དབང་བསྐུར་བགྲང་ཡས་མཛད་པ་སོགས་སྔགས་འཆང་ཆོས་ཀྱི་རྒྱལ་པོ་དང་འཇམ་མགོན་ཨ་མེས་ཞབས་ཀྱི་མཛད་སྒོ་ཤ་སྟག་ལས་ཀྱང་བརྒལ་བ་གནང་ཞིང༌།
དེ་ནས་མེ་ཁྱིའི་བར་ལོ་དགུ་ཙམ་གྱི་རིང་ཕུར་སྒྲུབ་མདོས་གཏོར་སྤོད་སོགས་གལ་ཆེ་རིགས་མ་གཏོགས་

ཕལ་ཆེར་ལ་ཕེབས་མ་ཐུབ་ཀྱང༌། འདི་ནས་བཟུང་ཆོས་སྡེ་ཉི་ཟླ་རྣམ་གཉིས་ཀྱི་སྒྲིགས་ལ་རྟག་པར་ཕེབས་པའང་རྗེ་ཉིད་ཀྱི་ཚོགས་གསོག་སྒྲིབ་སྦྱོང་ཉི་སྐྱེལ་ལྟ་བུ་མ་ཡིན་པར་ཐུགས་ཀྱི་མཐིལ་ལ་འདི་ལྟར་འཁྲུངས་ཏེ།
སྔོན་གྱི་བླ་མ་གོང་མ་ཕལ་ཆེར་སྒྲིགས་རྒྱུགས་རང་མཛད་ཅིང༌། ཁྱད་པར་སྔགས་འཆང་ཡབ་སྲས་དང་ཨ་མེས་ཞབས་ཡབ་སྲས་རྣམས་ནས་ཚོགས་འདོན་གསུང་བསྐུལ་དང་རོལ་དཔོན་སོགས་རྟག་པར་མཛད། དབྱར་དགུན་གྱི་གཞིས་ལེན་གསུང་ཆོས་རྣམས་ལ་ཆག་མེད་ལྟར་ཕེབས་སྲོལ་ཡོད་པ་ནི་དམ་པ་དེ་དག་གི་རྣམ་ཐར་ན་གསལ་ཞིང༌།
བྱེ་བྲག་སྔགས་འཆང་ཆེན་པོ་ཞིང་བརྗེ་ཁ་མར་ཟླ་བ་སྔ་མའི་ཕུར་སྒྲུབ་རོལ་དཔོན་མཛད།
ཨ་མེས་ཞབས་དགུང་གྲངས་རེ་གྲངས་ཙམ་ན་གསུང་ལས། ཚོགས་འགྲོ་མི་ཐུབ་པའི་ལུས་འདི་བརྗེས་ན་དགའ། ཞེས་སོགས་ཀྱི་གནས་ཚུལ་དཔགས་ལ་ན། ཐོས་བསམ་སྒོམ་པ་འཆད་རྩོད་རྩོམ་པ་སོགས་མཛད་པས་སངས་རྒྱས་ཀྱི་བསྟན་པ་སྤྱི་བྱེར་འཕེལ་རྒྱས་འབྱུང་གི
གཞན་དུ་སངས་རྒྱས་ཀྱི་བསྟན་པ་རི་རབ་ཁང་ཁྱིམ་སོགས་སྣོད་ཀྱི་གཟུགས་དང༌། མི་ལ་སོགས་པ་བཅུད་ཀྱི་གཟུགས་ནི་མིན་པས་དེ་བཞིན་དུ་ཤེས་དགོས་པས་ན། སྔོན་གྱི་རྗེ་བཙུན་གོང་མ་བཞིན་མཁས་གྲུབ་གྲགས་པ་ཅན་བྱུང་ན་མཆོག་དང༌།
གཞན་དུ་མཁས་པ་དང་བསྟན་པའི་བྱ་བ་རྣམས་དང་ཡ་རབས་བཟང་པོའི་ངང་ཚུལ་ནི་གཞར་ཡང་མི་བསྐྱུད་པ་སྔར་བས་ཀྱང་ལྷག་པ་སངས་རྒྱས་ཀྱི་བསྟན་པའི་ཆེད་དུ་སྒྲིགས་རྒྱུག་གི་འཁུར་འདི་བཟོད་པར་བྱའོ་དགོངས་པའི་དམ་བཅའ་ཐུགས་ལ་བཀོད་པ་ཡིན་གསུངས།
ཁྲུམས་

ཟླའི་གསང་འདུས་ལ་ཕེབས་སྐབས་ཤིག དཔལ་ལགས་དེ་གློ་བུར་དུ་སྙུན་བབ་ལྕི་བ་གཟིགས་པས་འཕྲོད་བཞེས་རིམ་གྲོ་སོགས་ཡང་དག་མཛད་ཀྱང་བཟློག་མེད་ཀྱི་རེ་ཞིག་ནས་སྐུ་མི་འཚོ་བར་མཁྱེན་ཏེ། སོར་འབྲང་འཁོར་ལོ་སྒྲོན་པ་བདུད་རྩི་སྩོལ་བ་སོགས་མཛད་དེ་ཉེར་བཞིའི་ཐོ་རེངས་དག་ཞིང་དུ་ཕེབས་འཕྲལ་རྗེ་ཉིད་ནས་མི་འཁྲུགས་པ།
ཀུན་རིག སྨན་བླ་སོགས་ཀྱི་གཟུངས་སྔགས་བསྔོ་སྨོན་གྱིས་མཚམས་སྦྱོར་བཅས་དང༌།
སྲས་ཡུམ་གྱི་སྐུའི་རིམ་གྲོར་བཟློག་པའི་རིགས་མང་དུ་མཛད་རྗེས། དགོངས་རྫོགས་རྣམས་བརྒྱ་དཔོན་ལ་བཀའ་འདོམས་བཅས། རུས་ཆོག་སྤུར་སྦྱངས་སཙྪ་སོགས་དང༌། མཆོད་འབུལ་བསྙེན་བཀུར་རྗེ་ཉིད་ནས་བྱང་བུ་ལམ་སྟོན་སོགས་མཛད།
དེའི་ཚེ་གཅུང་དམ་པ་འཁྲུངས་པའི་དགའ་སྟོན་དུ་ཡུལ་ཆེན་བན་ཚང་བས་ལས་མཁན་རུ་འདྲེན་བཅས་ཀྱི་འཆམ་གཟིགས་འབུམ་མཁན་ཡོད་ཀྱང་ཕུགས་ཀྱི་རྟེན་འབྲེལ་ལ་དགོངས་ཏེ་བཀག་མེད་གནང༌།
དབྱུག་ཟླའི་ས་མཆོད་སོགས་སྟོན་དགུན་སྒྲུབ་མཆོད། གཏོར་བཟློག དགུན་ཆོས་སོགས་ཚང་མར་ཕེབས་མུའི་སྨིན་ཟླའི་ཚེས་དགུར་ལྷོ་ཕྱོགས་ཀྱིས་མཚོན། ལུང་པ་དུ་མར་ཐུགས་དྲན་མི་གསལ་པའི་གངས་ཆེན་པོ་བབས་པ་དང༌།
གོང་མའི་རྣལ་འབྱོར་མའི་དུས་ཚོམས་ཆེན་འགག་ཏུ་གང་ནས་འོང་མེད་པའི་འུག་ཕྲུག་བྱུང་བའི་ངན་ལྟས་བཟློག་ཆེད་སོགས་ལ་ཐུགས་གཞོལ་བའི་སྐབས་སོ།།དགུང་གྲངས་སོ་དགུར་ཕེབས་པ་མེ་ཕག་རྟ་ཟླར་མགོན་ནུབ་གཏོར་སྤོད་དང་བསྟུན་ཐུག་རྣམས་ཉམས་གསོ་དང༌།
འཛུགས་ཆོག་བན་ཚང་

བཅས་ནས་མཛད། རྒྱུད་བླ་མཆོད་སོགས་ལ་ཕེབས་རྟག་གི་མུར་དབོ་ཟླ་ཉིས་བརྩེགས་ལ་གཞུང་པའི་སྐུ་རིམ་བེཀྩེའི་གཏོར་བཟློག་དང་འཆར་ཅན་ཕུར་བཟློག་ལའང་ཕེབས་ཤིང༌། ཟླ་འདི་ནས་བཟུང་ཇི་སྲིད་བསྐལ་པའི་བར་སྡོམ་གསུམ་ཚེས་མཆོད་གཞུང་སྐྱོར་ཟླ་རེར་ལན་གསུམ་རེ་ཆག་མེད་ཀྱི་རྒྱུན་བཟང་འདི་ཉིད་གསར་འཛུགས་བཀའ་དྲིན་ཆེ་སྟེ་ཚོགས་དབུར་བྱོན།
ནག་ཟླའི་ནང་ཁ་སྐོང་ཚེས་མཆོད་ཀྱང་སྡོམ་གསུམ་དང་འདྲ་བར་གསར་འཛུགས་དང༌།
དེ་ནས་དམ་ཚིག་བསྐང་གསོར་ཕེབས་གོང་ཙམ་དུ་ཆོས་ལུང་ནས་སྐུ་ཞང་རྒྱལ་པོ་རྣམས་དང༌། སྲས་ཡུམ་སྲས་མོ་དཔོན་གཡོག་བྱོན་པས་སྔར་བཞིན་གང་སར་བདག་རྐྱེན་ཡང་དག་དང༌། ཚེ་དབང་སྟོན་མོ་སོགས་ཟབ་རྒྱས་སུ་བསྟར་བ་མཛད་པས་ཁོང་དཔོན་གཡོག་ཀྱང་དགའ་མགུ་ཡི་རང་སྟེ་སླར་ལྡོག
ས་གའི་གསང་འདུས་མགོན་མདོས་སྣྲོན་ཟླའི་ལྷ་མོ་མཆོད། བདེ་ཀྱཻ་སྒྲུབ་མཆོད་སོགས་ལ་ཕེབས་མུ་དང༌། ལྷག་པར་རྗེ་ཉིད་ནས་སྔར་ཕན་མུས་ཆེན་མཆོད་འབུལ་ལ་མ་ཕེབས་ཀྱང་དེ་ལོ་ནས་བཟུང་ཕེབས་ཏེ་འཇམ་མགོན་ཨ་མེས་ཞབས་ཡབ་སྲས་ཀྱི་སྐུ་ཐོག་བཞིན་ཆོས་སྤྱོད་བར་གདངས་སོགས་དེབ་སྒྲིགས་ཀྱིས་ད་ལྟའི་ཉིན་འཁྱོངས་མའི་རྒྱུན་བཟང་འདི་མཛད་ཅིང༌།
ཆུ་སྟོད་སྒྲུབ་མཆོད་དང་ལོ་བཅོལ་སོགས་ལའང་བྱོན། དུས་གཏོར་ཆེན་མོ་དགུང་གྲངས་ཉེར་གཉིས་ནས་བཟུང་ཆག་མེད་མཛད་ཀྱང་བན་ཚང་པ་དང་ལྷན་ཅིག་སྒྲུབ་མཆོད་གཏོར་བཟློག་སྐབས་མ་གཏོགས་མགོན་ཁང་སོ་སོར་མ་གནང་ཡང༌།
དེ་དུས་ལྷ་ཁང་རྩེར་ཕེབས་པ་ནས་བཟུང་ཕལ་ཆེར་ལྷན་དུ་

མཛད་ཅིང༌། གསོལ་ཐབ་ལྷོར་མི་ཕེབས་ཙམ་ལ་མཛོད་འཛིན་ཤེས་རབ་ཕུན་ཚོགས་བཞི་ཐོག་ལྷོའི་ཤར་ནུབ་མཐོ་དམའ་མཉམ་ན་ལེགས་ཚུལ་སྙན་སྒྲོན་བཞིན། ནང་སོ་ཚོམས་ཆེན་གཡབ་ཆེན་སོགས་ལ་བརླིང་ལྟ་དགོས་པའི་བཀའ་འདོམས་བཅས་ཕྱག་ལེན་དུ་བཏབ་པ་མཐར་ཕྱིན་འཕྲལ།
རྗེ་ཉིད་བན་ཚང་པའི་འཁོར་ཚོགས་བཅས་ནས་རྒྱལ་མཚན་འཛུགས་ཆོག་ཐུག་ཆོག་སོགས་ཡང་དག་བསྩལ། དེ་ལོ་ནས་བཟུང་ཁྲུམས་ཟླའི་རིགས་ཆར་ཡང་ཚོགས་ཕེབས་རྟག་པོ་དང༌།
དེའི་ཉེར་བཞིར་སྟོད་ལ་དྭགས་རྒྱལ་པོ་མཛད་པ་མི་ལེགས་པའི་སྦིར་གཏམ་གྱི་རྐྱེན་གྱིས། ལ་དྭགས་རྒྱལ་བློན་ལ་རྒྱུ་འབྲས་ཀྱི་བཀའ་ཚིག་སྔོན་དུ་གཏོང་བར་མཛད། གནའ་བོའི་ཆོས་རྒྱལ་གྱི་ལུགས་བཞིན་བསྐྱངས་ན་གང་སར་དགེ་བའི་བཀའ་འདོམས་དང༌།
དེ་ལོ་སྤྱན་ལྟས་ཤིག་ཏུ། རྗེ་རྡོ་རྗེ་འཆང་བལ་ཡུལ་ན་མཆིས་པ། མཆོད་རྟེན་བྱ་རུང་ཁ་ཤོར་གཟི་འོད་འབར་ཞིང་བྱང་ཕྱོགས་ན་སྤྱན་གཟིགས་ཀྱི་ལྷ་ཁང་འོ་བརྒྱལ་བ་ཞིག་དང༌།
བལ་པོའི་གྲོང་ཁྱེར་ཀུན་མི་ནོར་ཟད་པ་འདྲ་བ་མི་ཐོ་རེ་བ་ལས་མེད་པའི་མུར། ལྷོ་ནུབ་ནས་ཉི་མ་ཤར་བྱུང་གླེང་ཞིང་ཐམས་ཅད་སྐྱིད་ཉམས་བྱེད་པ་ཞིག་འཁྲུངས་པ་ནི་ཀུན་གྱིས་དགོངས་སླ་ཞིང༌།
འདི་ལ་ད་དུང་སྤྱན་ལྟས་དང་དྲིལ་བུ་ཕུལ་བ་སོགས་འོག་ལོ་ཁམས་གང་ཡིན་དུ་གསལ་བ་དང༌། གཞན་ཡང་འཆར་འཕར་གྱི་ཐུགས་བྲེལ་དོན་ཡོད་རྣམས་རིམ་མཛད་ཀྱི་སྐབས་སོ། །དགུང་གྲངས་བཞི་བཅུར་ཕེབས་པ་ས་བྱི་རྟ་ཟླའི་མཇུག་ཙམ་ལ་མཛོད་

འཛིན་ཆུ་ཚན་ལ་ཕེབས། དབོ་འགོ་ནས་རྩ་འཆུས་སོགས་མི་བདེ་བའི་མུར་དེའི་ཉེར་གཅིག་སྔ་དྲོ་སྟེང་གྲིབ་བྱུང་ཚུལ་གསན་འཕྲལ་རྗེ་ཉིད་ནས་ཁྲུས་སྣ་ཚོགས་བརྩེ་སྐྱོང་དང་མཉམ་དུ་སྨན་རིམ་གྲོའི་བཀའ་འདོམས་རྣམས་ཚར་ཕྱིན་མཛད་ནས་རྣལ་འབྱོར་མར་ཕེབས།
གུང་སེང་སྔོན་མར་ཇེ་ལོད་མཆིས་ཚུལ་གསན་འཕྲལ་བྱས་པ་ཤེས་ཤིང་དྲིན་དུ་གཟོ་བ་དམ་པའི་རྣམ་ཐར་གྱིས་ཛ་ལུང་དཔོན་སློབ་གདན་འདྲེན་འཕྲལ་གནང་བཞིན་ཉེར་གཉིས་ས་རུབ་ཐོག་བྱོན་ཙམ་ལ་མཛོད་འཛིན་གཤེགས།
ནག་ཟླའི་འགོར་ཀུན་རིག་སྒྲུབ་མཆོད་ཚོགས་དབུར་ཕེབས་ཏེ། གཤེགས་པོར་དགོངས་པའི་ཆོ་ག་ཐུགས་རུས་ཀྱིས་གསུང་ཤུགས་དང་བཅས་འདོན་པར་མཛད་པས།
སྐུ་འཁྲུགས་ཀྱི་རྣམ་པས་མགུར་ཆམ་བཞེས་ཚུལ་དང༌། དེ་ནས་སྔར་གྱི་གློ་ཚད་འཕར་ཉམས་ཀྱིས་ཟླ་ཕྱེད་ཙམ་མགུལ་ཐུགས་སུན་ཅན་ཙམ་བཞེས་ཚུལ་ཡང་དམ་ཚིག་བསྐང་གསོའི་སྐབས་རིམ་གྱིས་སྙུན་ལས་གྲོལ། དེ་ནས་གནས་བཅུར་སྤྱན་གཟིགས་མཆོད་གཏོར་གཟབ་པ་བཅས་ཚོགས་བདག་བསྐང་བ་ཟླ་གང་མའི་ཐོག་གཞུང་ཞབས་སུ་མཛོད་གསར་ལྕམ་གྲྭའི་དྲུང་ཡིག་ཀུན་ཕུན་ལྷ་སར་དོས་རྟའུ་ལ་སྔ་བཞིན་འཁྲི་མེད་ཞུ་དོན་གྱི་སྐབས་དང༌།
གདན་སར་འབྱོར་འཕྲལ་ས་གའི་གནས་བཅུ་ལྷ་ཁང་དུ་མཛོད་འཛིན་འཁུར་བཞེས་ཀྱི་བཀའ་འདོམས་དང༌། སྣྲོན་ཟླར་རྗེ་ཉིད་ནས་མཛོད་ཁང་དུ་ཚེ་དཔག་མེད་ལྷ་དགུའི་དབང་བསྐུར་དང་སྦྲགས་ལས་ཞྭ་ལྡེ་ཁྲེས་གཏོང་ཡོང་གཏན་ཚིགས་ཀྱི་དེབ་སྒམ།
གཞུང་ཞབས་སྐོར་ཡིག་དབང་ལྷའི་རྗེས་གནང་ཐོག་སྐུ་པར་དང་ཙནྡན་གྱི་ཕྲེང་བ་

སོགས་གནང་ཆ་དང་བཅས་ལས་ཁུངས་སུ་མངའ་གསོལ་ཏེ་སྔ་ཕྱི་བར་གསུམ་གྱི་བཀའ་ལུང་ཆུ་འབབ་ལྟ་བུར་མཐའ་འདོམས་དང་བཅས་བསྩལ། ཚོགས་བདག་སྐོང་གསོ་དང༌། དེ་ནས་ལྷ་མོ་མཆོད། དབྱར་ཆོས། སྒྲུབ་མཆོད་སོགས་ལ་ཐུགས་གཞོལ་སྐབས་ནས་མཛོད་འཛིན་རྒྱལ་མཚན་མཐོན་པོར་ཕེབས་ཉིན་ཆར་དྲག་པོ་ཞིག་གིས་བདེ་གླིང་ལྕགས་རིའི་ཤར་ཕྱོགས་ཆུ་ཆེན་འགྲིམས་པ་ཀུན་མཁྱེན་བཞུགས་ཁྲིར་སྐྱོན་མེད་གཡས་ཕྱོགས་སུ་འབབ་པ་རྗེ་ཉིད་ཀྱི་དགོངས་པར་གཞན་ལས་ངོ་མཚར་བ་ཞིག་འཁྲུངས་ཚུལ་ནི་ཕུལ་གྱི་རྟེན་འབྲེལ་ཞིག་ཡིན་འདྲ།
དེའི་སང་མུས་ཆེན་ཐོག་མང་ཇ་བཞིའི་རྒྱུན་འཛུགས་དང༌། བ་རི་སྟག་ཚང་པའི་གདུང་བ་རི་ལོ་ཙཱ་བའི་དཔོན་རྒྱུད་དུ་འཁྲུལ་ནས་བདག་རྐྱེན་ཡང་དག་པ་མཛད་པར་གྲགས་ཤིང༌།
མི་རིང་བར་མཛོད་འཛིན་ཡང་འབྱོར་ནས་ཕུར་སྒྲུབ་དང༌། རིགས་ཆའི་སྐབས་ཚོམས་ཆེན་ལྷོ་རྒྱུད་ཉེན་ཆེས་སྟབས་ཞིག་གསོའི་གནས་ཚུལ་ཤར་ཞིང༌།
སྨན་ཆབ་ཐོག་སྐུ་ཚབ་རྣམས་ལ་ཞིབ་ལྟའི་བཀའ་བསྩལ་ལྟར། ལྷོ་སྐྱ་གོག་པོ་བྱིན་རླབས་དང་རྫུ་འཕྲུལ་གྱིས་བཟུང་བ་ལྟ་བུ་མིན་པ་འགྱེལ་ཞིག་མི་ཡོང་ཀ་མེད་ལ་སླེབ་ཐོག་མགྱོགས་རྐྱེན་སྤེན་བད་སྤར་བའི་ལྕིད་མ་ཐེག་པས་ཡིན་ཚུལ་ཕུལ་བ་བཅས།
གང་ལྟར་ནང་སོ་མགོན་ཁང་ཞིག་གསོ་རན་པས་ཐུགས་རྒྱུད་བསྐུལ་བར་གདོན་མི་ཟ་བས་རྡོ་རྗེ་འཆང་ཆེན་གྱི་གསུང་ལས། ངེད་རང་ནས་གཞོན་དུས་ཡབ་ཆོས་ཕལ་ཆེར་གནས་གསར་རྡོ་རྗེ་འཆང་དང་བྲག་རྩ་རྗེ་ལས་ཐོབ་ཅིང༌།
ཡབ་རྗེ་རྡོ་རྗེ་འཆང་སོགས་ཡོངས་འཛིན་ཁ་ཤས་ལས་

ཡབ་ཆོས་འགའ་རེ་དང་གཞན་ཐོབ་རྒྱ་མི་དམན་ཙམ་དང༌། རང་ནས་ཀྱང་ཀྱཻ་རྡོར་ཕུར་པ་གུར་ཞལ་སོགས་ཡི་དམ་ཆོས་སྲུང་ཁ་ཤས་ཀྱི་དུས་གྲངས་ཀྱི་བསྙེན་པ་ཡིད་ཆེས་སོང་གཤིས། རྒྱུན་དུའང་བསྒོམ་བཟླས་མཆོད་གཏོར་བགྱིད་མུ་དང་ན་ཚོད་ཀྱང་དར་ཡོལ་དུ་སླེབས།
གདུང་སྐུ་མཆེད་གེགས་མེད་དུ་བྱོན། གདན་སའི་འཁུར་རྒྱུན་རིང་བས་གང་ཡང་རྒྱུས་ཡོད། བོད་ཁམས་དུས་བདེ་ཞོད་འཇགས་རང་ཡིན་པ་བཅས་མཁར་ལས་བགྱིད་དུས་སྐབས་བབས་རང་ཡིན།
གོང་བཤད་འོད་གསལ་ལ་པུ་ཏྲས་གནང་བ་སྩོལ་བའི་དུས་ཐོག་དེ་ཡིན་པ་དགོངས་པ་བཞིན་དུ་རེ་ཞིག་ཚོམས་ཆེན་ལྷོ་སྐྱ་ལས་གཞན་བཀའ་མ་སྩོལ་ཞིང༌། ཇེ་ཞིག་ནས་མཛོད་འཛིན་པས་ནང་སོ་མ་བསྒུལ་ན་ཕུགས་སྐྱོན་ཆེ་རུ་འགྲོ་ཚུལ་གསོལ་བས་དེ་བཞིན་མཛད་རྒྱུའི་ཆ་གཞིར།
སྐུ་དང་ཟངས་ཆེན་གདན་འདྲེན་དཀའ་ཞིང་འཚུབ་ལྷོངས་ཀྱང་བྱུང་དོགས། ཕལ་ཆེར་རྟབ་རྟབ་པོར་གྱུར་ཀྱང་རྗེ་ཉིད་ཀྱི་ཐུགས་རྗེ་ཁོ་ནས་སྐྱོན་ཡེ་མ་བྱུང་སྟེ།
ལྷ་བཟོ་བ་ཟླ་འོད་སོགས་ལ་བཀའ་འདོམས་བཞིན་སྐུའི་སྒྲོན་དར་རྣམས་གྱེན་བརྫེས་ཀྱིས་བལྟས་པས། ཉམས་ཚོད་ཧ་ལམ་ལོངས་ནས་འདྲེན་པར་ཐུགས་ཐག་ཆོད་དེ་ཉིད་ནས་ནང་སོར་གསུང་བསྐང་དང༌།
འཛུགས་གཏོར་རྣམས་ཕུལ་སྐབས་དར་ཕོན་གྱེན་བརྫེས་ཀྱིས་ཞབས་གཉིས་ཕེབས་ལ་ཁད་དབུ་དུད་དུད་མཛད་པ་ལྟ་བུའི་ཚུལ་དུ་གཟིགས་པས། ཞབས་འབྲིང་པ་ཚོས་ད་ལམ་ཇི་གསུང་བཞིན་པུ་ཏྲ་རང་ཡང་ཕེབས་པ་ལ་མཉེས་པོ་འདྲ་འདུག
ཅེས་ཞུས། དེ་ནས་རྗེ་ཉིད་ཀྱིས་སྨུག་ཆུང་ཞལ་འབག་དང༌། ཨ་མེས་ཞབས་

སོགས་ཀྱི་བཞེས་འབག སྐུར་སྒྲོན་པའི་ཕྱག་མཚན་དར་ཕོན་རྣམས་བཅས་ཕལ་ཆེར་བསྡུ་བར་མཛད། རྟག་གཏོར་གྱིས་མཚོན་གཏོར་སྒམ་རྣམས་ནང་སོའི་ཐོག་ནས་ཚོམས་ཆེན་དུ་གདན་འདྲེན་དང༌། གཏོར་སྒམ་ཆེ་བ་སྤྱན་གཟིགས་སོགས་རིམ་བཞིན་བསྡུ་བའི་བཀའ་འདོམས་སྩོལ་རྗེས།
བན་ཚང་ལྷ་བྲིས་བསྙེན་སོང་གཉིས་སོགས་ཁ་རས་ལག་བཀྲུ། སྔགས་འཆང་ཆེན་པོའི་བདུད་རྩི་ངོ་མ་བཟོས་རྗེས། སྐུ་ས་འབྱར་མ་བསྒུལ་བས་ཐོག་མར་ལྕིད་ཆེ་བ་སོགས་རྒྱུ་མཚན་དུ་མས་དཀའ་བར་གྱུར་དུས།
མཛོད་འཛིན་ཡང་ཡང་དུ་སྐུ་མདུན་དུ་ཕེབས་ཏེ་གང་ཅིའི་སྙན་འབུལ་དང༌། དར་ཙམ་ཞིག་ནས་རྗེ་ཉིད་གནས་བཅུ་ནས་འཛམ་གླིང་ཕུན་ཚོགས་དཔལ་འབར་དུ་ཞབས་གཡས་ཀྱི་ཚིགས་འཁྲོལ་བས་འཐེང་བཞིན་དུ་ཕེབས་འཕྲལ།
མཛོད་འཛིན་ནས་སྒོ་སྒྲིགས་སྟེང་དུ་སྤྱན་འདྲེན་ཐུབ་ཅིང༌། ཞབས་གཡས་ལ་ཕྲུམ་ཅུང་ཟད་མ་གཏོགས་སྐྱོན་མེད་ཀྱི་གནས་ཚུལ་རྣམས་ཕུལ་བས་ཤིན་ཏུ་དགྱེས་ཏེ།
ཟངས་འཁོར་ཆེ་ཆུང་སྣ་ཚོགས་སོགས་ཆུ་སྣོད་གཙང་མ་ཐོགས་མེད་འདུ་མཛད་དེ། མགོན་ཁང་རྒྱབ་ཀྱི་ནང་དེའི་ལྷོ་དང་ཐོག་ལ་སྒོ་ཕུག་སྟེང་དུ་འགྲོ་ཡུལ་སྐས་དང༌། མགོན་ཁང་ཆེན་མོའི་སྒོ་གླེགས་གཉིས་ཀྱང་ཕུད་ཆོག་གིས་སྐུ་དང་ཟངས་ཆེན་སོགས་བཞུགས་ཡུལ་རྣམས་ལྷུས་ཐིངས་མཛད་རྗེས།
སང་སྔ་བར་རྗེ་རྡོ་རྗེ་འཛིན་འཁོར་ཚོགས་གང་འཚམ་དང་བཅས་རྣམ་འཇོམས་རྒྱུན་སྒྲུབ་གནང་མུའི་བུམ་པ་དང་ཆུ་སྣོད་སོགས་ལ་བྱུགས་རྫས་དྲི་བཟང་བྱིན་ཕྱེ་སྦྱར་བ།
དེ་སྐོར་ལ་གནང་རྒྱུའི་སྔགས་འཆང་ཆེན་པོའི་བདུད་རྩི་ངོ་མ་རྣམས་སྔོན་འགྲོའི་

བཀའ་འདོམས་མཛད་ནས། རྗེ་ཉིད་ཀྱི་རྣམ་འཇོམས་ཀྱིས་གཟུངས་བཟླ་ཞིང་བུམ་ཆུ་འཐོར་བཞིན་པས་སྣ་དྲངས་ཏེ་སྤྱན་འདྲེན་སྐབས། ལྕིད་མེད་ལྟར་བདེ་བར་ཡེར་གྱིས་མགོན་ཁང་ཆེན་མོར་ཕེབས། ཞབས་ལ་ཉམས་གསོའི་སྐབས་རྗེ་ཉིད་སྐུ་འཁོར་རགས་བསྡུས་ཀྱིས་ནང་སོ་འཕགས་པ་རིན་པོ་ཆེའི་ཕྱག་ནས་གུར་མགོན་ལྕམ་དྲལ།
སྨུག་ཆུང་ཞལ་འབག་སོགས་རིམ་བཞིན་སྤྱན་འདྲེན་དང༌། དེ་ནས་ཡིག་བརྒྱ་ལྗགས་བཟླས་སུ་མཛད་བཞིན་པར་ཟངས་ཆེན་བླ་མཚོ་ནས་ཟངས་ཤུ་གང་ཆུ་ཚགས་ལ་འདྲེན་པར་གནང༌།
དེ་ནས་གསོལ་གཟིམ་གཉིས་ཀྱིས་བཅུས་ཏེ་བན་ཚང་པས་བཀྱེ་སྐབས་ཀྱང་ཉོག་ཐམས་ཅད་རས་ཚགས་སུ་བཟུང་ཞིང་རྫོགས་དུས་མེད་པ་ལྟ་བུ་བྱུང་ཞེས་གསུངས།
སྔོན་སྔགས་འཆང་ཆོས་ཀྱི་རྒྱལ་པོས་མགོན་ཁང་དེའི་ཤར་ནས་ཟངས་ཆེན་ནུབ་ཏུ་གདན་དྲངས་པ་ནས་བཟུང་རྗེ་རྡོ་རྗེ་འཆང་ཆེན་པོ་ཉིད་དགུང་གྲངས་སོ་དགུ་ནས་བཞི་བཅུ་པ་འདིའི་བར་དུ་སྒུལ་བསྐྱོད་ཡེ་མ་མཛད་པས།
ལོ་ཡུན་རིང་པོའི་བར་གྱི་བདུད་རྩི་རིལ་འདམ་དང་ཆུ་དྲག་སོགས་ཉོག་གཙང་རྣམས་ཕྱོགས་གཅིག་ཏུ་བཟླུམས་པར་མཛད། སེ་མོའི་རོ་ས་བྲེ་གང་གི་ཚོད་ཙམ་ལ་གཞན་ཕལ་ཆེར་སེ་རོ་རང་དུ་ངོས་འཛིན་གནང༌།
རྗེ་ཉིད་ཀྱི་ཐུགས་ལ་ནི་བླ་མཚོའི་མཚན་ལ་ཁྲག་མཚོ་བཀྲ་ཤིས་འོད་འབར་དུ་ཞུ་བས་ན། རྣམ་པ་གདུག་ཅན་ཁྲག་རྒྱུན་འཁྱིལ་བ་ལ་ངོ་བོ་ཡེ་ཤེས་ཀྱི་བདུད་རྩིའི་རྒྱ་མཚོ་དམ་ཅན་འདུ་བའི་ཆུ་ཀླུང་ཆེན་པོར་ངོས་འཛིན་དགོས་པས་ན།
དགྲ་བགེགས་ཀྱི་རོ་རང་ཡིན་དགོངས་པ་དོན་ལྡན་དུ་འཁྲུངས། ཆུ་ཕལ་ཆེར་

དྲངས་གྲུབ་ནས་བན་ཚང་པ་བརྒྱད་ཀྱིས་ཟངས་ཆེན་སྤྱན་འདྲེན་གདོང་རྗེ་ཉིད་ནས་གོང་བཞིན་བུམ་ཆུས་སྣ་འདྲེན་གྱིས་མགོན་ཁང་ཆེན་མོར་སྤྱན་དྲངས་ཏེ་ཆུས་བཀངས། འཕགས་པ་དང་ས་ལོའི་ཐུགས་དམ་མ་ལྕམ་དྲལ།
པུ་ཏྲ། སྨུག་ཆུང༌། ཨ་མེས་ཞབས་ཀྱིས་བཞེས་འབག བྲིས་སྐུ་ཕྱག་མཚན་སོགས་བྱིན་རླབས་ཆེ་གྲས་རྣམས་གནས་དེར་བཞུགས་ཤིང༌། གཞན་མ་སྐུ་ཚབ་རྣམས་ལ་བཀའ་འདོམས་ཏེ་གདན་ནས་བཏུ་བའི་སྐབས། མགོན་ཁང་རྙིང་མ་དེའི་སྟེང་འོག་བར་གསུམ་གྲུམ་ཆེན་འགྲོ་མི་ནུས་པ་ལྟ་བུ་ཀུན་གྱིས་གསལ་བར་མཐོང་ཞིང༌།
གཏིང་རྒྱུགས་ཁང་ཐོག་གི་ཆམ་གདུང་སྤྱི་དང༌། ཁྱད་པར་པུ་ཏྲའི་བཞུགས་ཐད་དེའི་གདུང་ལ་ཉེས་ཆེན་པོ་ཡོད་པ་སོགས་དུས་གསུམ་སྒྲིབ་མེད་གཟིགས་པའི་ཉམས་གསོ་དུས་བབས་དང༌།
སང་ཉིན་ཟངས་ཆེན་སོགས་སྤྱན་འདྲེན་གྱི་དོ་ནུབ་འཆམ་ཁང་གཞུང་སོགས་ཁང་ཉེ་འབྲེལ་མཚུངས་སུ་སྡོད་མི་ཕལ་ཆེར་གྱི་ཐོག་སྟེང་ལ་སྡིར་ཆོམ་དང༌།
གཉེར་དྲུང་རྡོ་རྒྱལ་གྱི་ནང་དུ་མི་འོང་བ་ལྟ་བུའི་ཤབ་ཤིབ་མང་པོའི་མུར་ནང་དེའི་ཀ་དྲུང་ནས་ལངས་པ་འདྲ་བའི་མི་དཀར་ནག་གཉིས་མཐོང་བ་དང༌། གཞི་ཐོག་ཀུན་ནང་ཡང་ཐུག་ཆོམ་སོགས་བྱུང་ཚུལ་གླེང་བ་བཅས་དེ་ལྟར་གཉན་ཅིང་བྱིན་རླབས་ཆེ་བའི་སྐོར་རྣམས་སྐྱེལ་བཞུགས་གྲུབ་འཕྲལ་རྗེ་ཉིད་ནས་རྣམ་འཇོམས་ཁྲུས།
རབ་གནས་འབྲིང་པོ། མཆོད་གཏོར་གཟབ་འཛུགས་ཀྱིས་གཏོར་བསྔོ་བརྒྱ་རྩ་བསྐང་བ་བརྒྱ་རྩ་སོགས་དང༌།
ཟླ་རེ་བཞིན་དུས་གཏོར་ཆག་མེད་རྣམས་བཀའ་དྲིན་ཆེ་ནས་ཆོས་གྲགས་པས་རྒྱུན་བསྐང་སྐབས།

ཟངས་ཆེན་གྱི་རྒྱུ་ལོང་སྒྲ་འབྱིན་པའང་བྱུང་ཞིང༌། དེ་ནས་ཨར་ཟུག་གི་ཞལ་བཀོད་ཕལ་ཆེར་གྲུབ་ནས་མཛོད་འཛིན་གཞུང་ཕྱག་ལ་བྱོན། དེ་ནས་ཁྱད་འཕགས་ལྷོའི་ཐོག་དང་ཚོམས་ཆེན་གཡབ་གསར་ཐོག་མུ་མཉམ་དང༌།
ཨ་མེས་ཞབས་ཀྱི་ཞལ་འབག་པུ་ཏྲའི་ཞལ་བརྙན་ལ་སྐུ་གཟུགས་ཀྱི་ཞལ་བཀོད་དང་ས་མཆོད་སོགས་མཛད་མུ་དང༌། ནང་སོ་མགོན་ཁང་སྐོར། མངའ་གསོལ་གཡབ་ཀྱི་ཚོན་རྩི། པུ་ཏྲའི་ལྡེར་སྐུ་ཐུན་མོང་མ་ཡིན་པ་སོགས་མྱུར་དུ་གྲུབ་སྐབས་རྗེ་རྡོ་རྗེ་འཆང་ཐུགས་དགེས་པའི་གསུང་ལས།
བཟོ་པ་དང་འུལ་མིའི་བརྩོན་འགྲུས་ལས་བྱུང་བ་འདི་ངེད་རང་གི་རྫུ་འཕྲུལ་ཡིན། ཞེས་ཉམས་ལྡན་གྱི་གསུང་གླེང་དང༌། ཡང་བསམ་ཡས་མ་བཞེངས་ལྷུན་གྲུབ་ཀྱང་འདི་འདྲ་ཀ་ཡིན་ཡོང་གསུངས།
སྐུ་འཁོར་བ་དང་བཅས་བཞད་རྒྱངས་དང༌། མངའ་གསོལ་གཡབ་དང་པུ་ཏྲའི་ལྡེར་སྐུར་ཕྱག་ནས་ཕུལ་ཕྱིན་གྲུབ་ནས་སྨིན་ཟླའི་གཏོར་བཟློག་སྐབས་མཛོད་འཛིན་ཡང་འབྱོར་ཞིང༌།
ཟངས་ཆེན་དང་སྐུ་གསར་རྙིང་གི་གཟུངས་སྒྲིགས་དང་རྗེ་ཉིད་ཀྱིས་ཕྱག་བསྟར་གྱི་སྨུག་ཆུང་ཞལ་འབག་ཉམས་གསོ་གཟུངས་འབུལ་སོགས་གནང་སྐབས། ལྷ་མིའི་དྲི་བཟང་གིས་མཚོན་མི་ནུས་པའི་དྲིའི་ཁྱད་པར་དཔག་མེད་འཐུལ་ཞིང་།
ཕྱག་རོགས་གསོལ་གཟིམ་གཉིས་ནས་མཛད་པས་ནུབ་གཉིས་ཀར་ཁོང་ཟུང་ལ་མོན་ཕྲུག་གཉིས་མངོན་སུམ་དུ་འོངས་ཏེ་གྲི་ཁྱེར་ནས་ཁྱོད་གསོད་རྒྱུ་ཡིན་ཟེར་བ་ལ། གཅིག་ལ་མོན་ཕྲུག་གིས་རག་དུང་རྣ་རྩར་འབུད་པ་སོགས་འཚུབ་ཉམས་དང་འཇིགས་སྣང་ཆེན་པོ་བྱུང་བ་སོགས་ནི།
ཞལ་འབག་བཀའ་

གཉན་པའི་ཆེ་བར་འཁུམས། མགོ་ཟླའི་ནང་སོའི་མགོན་ཁང་གསར་པར་སྦྱངས་ཁྲུས་དང༌། གུར་ལྷ་བརྒྱད་ཞི་བའི་སྦྱིན་སྲེག་གི་སྤྱན་འདྲེན་མཆོད་བསྟོད་སོགས་ལ་འབྲེལ་མཚུངས་རྔ་རོལ་དབྱངས་སོགས་མཛད་པས། གཞན་ལས་བབས་ཆགས་པ་བྱུང་བར་གསུངས་ཤིང་མེ་བཀྲའང་ཤིས།
ལྷ་བཟོ་ཟླ་འོད་ཀྱིས་ཟངས་ཆེན་ལ་ཉམས་གསོ་ཞུ་རྒྱུའི་ཐོག་མར་གཡའ་རྣམས་ཕྱི་བདར་སྐབས་ཟངས་བརྡུངས་གཅིག་མ་འདྲ་བའི་བཟོ་ཁྱད་ལ་ཀུན་ཧ་ལས་ཤིང་ངོ་མཚར་དུ་འཛིན།
དེའི་ཞལ་བཀོད་རྣམས་གྲུབ་ནས་ཡར་ལམ་མདོ་ཁམས་ཨ་ལི་ཆོས་རྗེའི་སྤྲུལ་སྐུ་ངག་དབང་ཆོས་གྲགས་སོགས་དཔོན་གཡོག་སྟོབས་ཆེན་ནས། དཀའ་སྤྱད་རྟ་སོགས་ཀྱི་འབུལ་ཆེན་དང་བཅས་མཇལ་ཕྱག་ཐོག་ཡར་ལམ་བཟོས་བདེའི་གནས་ཚུལ་སྔོན་འགྲོའི་ཁོང་ཚོའི་ཡུལ་གྲུར་ས་ལུག་མདོ་སྔགས་བསྟན་པ་དར་ངོ་ཡོད་ཚུལ་གྱིས།
འདི་ནས་བླ་མ་གནང་དགོས་ཞུས་པ་བཞིན་ཞལ་གྱིས་བཞེས། དེའི་ཚེ་ཨ་མེས་ཞབས་ཀྱི་དགོངས་རྫོགས་བདེ་མཆོག་ཚུགས་མུ་བཞིན་དུས་ཆེན་ཚེས་བཅུར་བསུ་གནང་དང༌།
བཅུ་གཉིས་གཟའ་ཚེས་དགེ་བར་ནང་སོའི་སྐུ་འདྲ་གསར་རྙིང་ཟངས་ཆེན་སོགས་གདན་འདྲེན་དུས་ལྡེར་སྐུ་རྙིང་པ་ཤིན་ཏུ་ཡང་ཞིང་བླ་མཚོའང་དེ་མ་ཁད་བཀྱེད་སླ་བ་བྱུང༌།
ཞེས་རྒྱུས་ཡོད་ཀུན་ཧ་ལས་ལས་བྱེད་མུར་གླེང་བ་དང༌། དེ་ནས་ཀྱཻ་རྡོ་རྗེ་ལ་བརྟེན་པའི་རབ་ཏུ་གནས་པའི་མེ་ཏོག་ཉིན་གསུམ་འཐོར་བ་སྦྱིན་སྲེག་བཅས་དང༌།
རབ་སྟོན་ཉིན་གོས་སྐུ་ཞལ་འབྱེད་སོགས་ངོ་མཚར་བྱིན་རླབས་དང་བཅས་པའི་བཀོད་པས་དུས་འདའ་བར་མཛད་ནས། བཅུ་

བཞིའི་སྡོམ་གསུམ་གྲོལ་འཕྲལ་ཨ་ལི་ཆོས་རྗེ་ཅན་དུ་ཕེབས་རྒྱུའི་བླ་མ་རྣམས་གསུམ་བསྐོ་བཞག་དང༌། མི་རིང་བར་ཨ་ལི་ཆོས་རྗེ་དཔོན་གཡོག་ལ་འཐོན་ཕྱག་ཐོག་རྣམ་ཀུན་དོན་ཡོད་ཀྱི་བཀའ་ལུང་འདི་ལྟར་བསྩལ་ཏེ།
སྤྱིར་ཆོས་འཇིག་རྟེན་གང་བྱེད་ཀྱང་ལུགས་ལེགས་དགོས་ཚུལ། ཁྱད་པར་ཆོས་ལུགས་གྲུབ་མཐའ་གང་བྱེད་ཀྱང་སངས་རྒྱས་ཀྱི་བསྟན་པ་དང་མཐུན་པའི་བཤད་སྒྲུབ་བྱེད་དགོས་ཀྱང༌། དུས་སྙིགས་པས་དེ་བཞིན་དཀོན་ཞིང༌།
ཁྱེད་རྣམས་ནས་བསྟན་པ་སྤྱི་དང་བྱེ་བྲག་ལ་དྭངས་དད་དེ་བཞིན་རྗེས་སུ་ཡི་རང་གི་གནས་ཡིན་འདུག མདོ་སྔགས་བསྟན་པ་སྤེལ་བའི་བླ་འཕྲལ་བཀོད་བགྱིས་ཡོད་ཅིང༌། འདིར་འབྱོར་ཐོག་ཀྱང་ནང་སོའི་ཉམས་གསོ་གྲུབ་ནས་རྟེན་རྣམས་ཕེབས་པ་དང་འགྲིག་པས་རྟེན་འབྲེལ་ལེགས་ཤིང༌།
སྤྲུལ་སྐུ་རང་ཡང་ལོ་གཞོན་ནུ་ལ་མཁྱེན་སྒོ་ཡངས་པས་མདོ་སྔགས་ཐོས་བསམ་སྒོམ་པ་སོགས་ཧུར་ཐག་མཛད་པ་དང༌།
སྦྱིན་བདག་རྣམས་ཀྱང་དད་ཞེན་ཆེ་ངོ་བཅས་གང་སར་ལེགས་ལམ་ཆེ་ཞིང༌། མ་གིར་ཡང་རྣམ་དཀར་གྱི་བགྱི་བ་ཡང་དག་ལྡན་དགོས་ལུགས་རྣམས་བཀའ་བསྩལ་བས། སྤྲུལ་སྐུ་ནི་བཅོས་མིན་དད་གུས་ཀྱིས་དབང་མེད་སྤྱན་ཆབ་ཉིལ་བཞིན་དུ།
གང་ཅིའི་མཚམས་ལ་དེ་བཞིན་དང་གནས་སྐབས་ཀུན་ཏུ་སྐྱབས་འཇུག་གིས་རྗེས་འཛིན་ཞུ་བ་སོགས་དང་དད་ཤུགས་ཀྱིས་གདུངས་བའི་རྣམ་འགྱུར་ཅི་ཡང་གཡོ་བའི་སྐབས་སོ།།དགུང་གྲངས་ཞེ་གཅིག་ཏུ་ཕེབས་པ་ས་གླང་རྒྱལ་ཟླའི་ཚེས་ལྔར་བཀའ་

ཁྲ་རིན་པོ་ཆེའི་དགོངས་དོན་ལྟར། མཐའ་དབུས་བདེ་ཐབས་ཆེད་བསམ་གླིང་དུ་གསུང་བསྐང་རྒྱས་པ་དང༌། ཉེར་བདུན་ལ་ནང་སོར་གསེར་ཟངས་ཀྱི་རྒྱལ་མཚན་ཟུང་དང་སྲིད་ཞི་དཔལ་འཁྱིལ་དུ་གསེར་ཟངས་ཀྱི་གམྦྷི་ར།
རྒྱལ་མཚན། མཎྜལ་སོགས་གཟུངས་ལྡན་དུ་སྒྲོན་པར་མཛད། རྟ་ཟླའི་མཇུག་སྡེ་དགེ་ཁམས་ཚོགས་འགའ་ནས། བསེ་མགོན་མཇལ་ཞུས་ཀྱི་རྐྱེན་པས་ཞལ་མདོང་ནང་གི་གསེང་འཐག་རྣམས་དང་ལྗགས་བཅས་ཞལ་ནས་ཕྱིར་ཕྱུང་ཏེ་སྐུ་སྟོད་འོག་ཙི་ན་ཕན་ཚུན་གཟིངས་ཤིང་བརྐྱངས་པའི་ཚུལ་གྱིས་ཤིན་ཏུ་འཇིགས་པ་ཞིག་བྱུང་བ་རྡོ་རྗེ་འཆང་ཉིད་ནས།
ཞལ་ནང་དུ་གསེང་ཐེག་མདུད་སྡོམ་དང༌། སྐུ་རྒྱབ་གྱང་ཟེར་ལ་གཏོད་པ་སོགས་གང་དགོས་མཛད་པས་ཉེས་སྐྱོན་མ་བྱུང་ཡང་སྐྱེད་སྟོན་རྩིས་པ་སོགས་ཀྱི་མོ་ལུང་ལ་བབས་པ་སོགས་ཞབས་རིམ་ཚར་ཕྱིན་མཛད།
སྡེ་དགེ་ཞལ་ངོ་བསྟུད་མར་གཤེགས་པ་དང་སྐུ་ཚབ་དམག་འགྲོ་དུ་མ་བྱས་པའི་གྲིབ་རྐྱེན་དུ་ངོས་འཛིན་མཛད།
གཞན་ཡང་སྒོ་རུམ་སྐོར་ལ་སྔོན་དུ་ཡབ་རྗེ་མཆོག་ནས་བསེ་མགོན་ལ་ཉམས་གསོ་མཛད་དགོས་ཡོད་འགྲོ་བསྩལ་བ་མངོན་དུ་གྱུར་གསུངས། གཞན་ཡང་གཟིགས་སྣང་མང་དུ་འཁྲུངས་ཚུལ་ཡང་མཆིས།
དེ་མཚམས་ནས་བདེ་མཆོག་ནས་གང་གི་ཨ་ལྕེ་དྲུང་མཆོག་གསུམ་སྙུན་གྱིས་ཐེབས་པ་གམ་དུ་ཕེབས་པ་ངེས་འབྱུང་ལྷག་པར་འཁྲུངས་པ་དང་བཅས་སྨན་རིམ་མང་དུ་བཅད་ནས་སྐུ་མི་འཚོ་བ་མཁྱེན་འཕྲལ་ཞབས་མཇུག་དགེ་རྩ་བཀའ་འཁོར་གྱི་བསྡོམ།
སྐུ་གདུང་རིན་པོ་ཆེ་ཟུང་ལ་ཚེ་ཆོག་དང་སྦྲགས་ཚེ་དབང་ཡང་

བསྩལ། དེ་སྐབས་གཞུང་སའི་སྐུ་རིམ་དོ་དམ་པར་མེས་སྲོང་རྗེ་དྲུང་ཡང་མཆིས་ཤིང༌། ཉེར་དྲུག་ནས་མགོན་མདོས་བསྐུལ་བར་མཛད་དུས་ནང་སོས་ཨར་བརྡུང་གི་མུ་སྟེ་གཉེར་དྲུང་སོགས་ལ་འཚུབ་ཉམས་ཀྱིས་འཇིགས་སྣང་ཅི་ཡང་བྱུང་བ་དང༌།
དེ་ཉིན་ཕྱེད་ཡོལ་ཙམ་ལ་བཙུན་མ་སོགས་འུལ་མི་རྣམས་ལ་བཟའ་བཏུང་ཐོག འགའ་ཞིག་ཤར་ལྷོའི་གཡབ་སྟེང་ནས་གཞན་དུ་འགྲོ་འདོད་ཀྱིས་ཕོར་བ་བཟའ་བཏུང་གིས་གང་བཞིན་དུ་འགྲོ་མུར།
ཤར་ལྷོའི་ཐད་དེ་ཡོམ་ཡོམ་བྱེད་པ་དང་མཉམ་དུ་གློ་བུར་དུ་རྡིབ་གཞོམ་གྱིས་ཤིན་ཏུ་ཡ་ང་ཞིང༌། སྙིང་རྗེ་ལ་ཐུགས་ཐབས་ཀྱིས་དབེན་པ་ཞིག་བྱུང་བའི་རྐྱེན་གྱིས་ཐུགས་ཀྱང་འཁྲུགས་གཞི་ཤིན་ཏུ་ཆེ་བའི་བཀའ་སྩལ་དང་བཀའ་ལན།
ཐུགས་གསོ་སོགས་སོ་སོ་ནས་དགོངས་དབྱིངས་དྭངས་པའི་རིམ་པ་རྣམས་ཅི་ཡང་ཕུལ་མཐར། ས་རྡོའི་ཁྲོད་དང་དེའི་སྐྱོན་གྱིས་རྐྱེན་ལམ་དུ་སོང་བ་རྣམས་ལ་ཐུགས་པར་ཡང་བརྩེ་བའི་རྗེས་སུ་འཛིན་པའི་ཞལ་བཞེས་དང༌།
དེ་རྣམས་ལ་བྱང་བུ་ལམ་སྟོན་འཕྲལ་གནང་དང༌། དེ་ནས་བཟུང་ནར་མར་ཞལ་འདོན་གྱི་སྐྱབས་འོག་ཏུ་ཆུད་ཅིང༌། ཐུགས་སྨོན་གྱིས་མཚམས་སྦྱོར་དང༌། གཞན་ཡང་མང་ཇ་སོགས་དགེ་རྩ་རྒྱ་ཆེ།
ནད་པ་རྣམས་ལ་མཐུན་འགྱུར་གྱི་རྐྱེན་སོགས་དེ་དུས་སུ་མ་ཟད་རྣམ་པ་ཀུན་ཏུ་ཡང་བདག་གཟིགས་ཚེ་སྤྱན་ཆབ་གཡོ་བ་ཙམ་གྱི་སྙིང་རྗེའི་ཀུན་སློང་དང་བཅས། རླབས་ཆེན་བྱང་ཆུབ་སེམས་དཔའ་ཆེན་པོའི་མཛད་པ་ཁོ་ནས་དུས་འདའ་བ་འདི་དག་ནི།
ཇི་སྐད་དུ། ཕན་པར་བསམ་པ་ཙམ་གྱིས་ཀྱང༌། །སངས་རྒྱས་མཆོད་ལས་ཁྱད་འཕགས་

ན། །སེམས་ཅན་མ་ལུས་ཐམས་ཅན་ཀྱི། །བདེ་དོན་བརྩོན་པ་སྨོས་ཅི་དགོས། །ཞེས་དང༌། བཀུར་བ་འོས་པར་ལེགས་འཁུར་ཞིང༌། །མགོན་མེད་རྣམས་ལ་ལྷག་པར་བྱམས། །བྱས་ལ་དྲིན་ལན་མི་བརྗེད་པ། །དམ་པ་རྣམས་ཀྱི་མཛད་སྤྱོད་ཡིན།
།ཅེས་གསུངས་པ་ལྟར་རོ། །དེ་ནས་སྔོན་དུས་འཇམ་མགོན་ཨ་མེས་ཞབས་དང་ཡབ་རྗེ་རཏྣའི་མཚན་ཅན་གྱི་སྐུ་ཐོག་སོགས་ལ་དཔའ་བོ་དང་དཔའ་མོར་རྡོ་ལེགས་སོགས་ཁོག་ཞུགས་ཀྱིས་ངན་གཏད་འདོན་སྲོལ་འདུག་པ་དེ་བཞིན་གྱི་བཀའ་གསང་མཛོད་འཛིན་སོགས་ལ་གྲོལ་ནས།
བདུན་ཕྲག་གཅིག་རིང་རྗེ་ཉིད་སྐུ་ཚེའི་སྒྲུབ་པར་བཅད་རྒྱ་མཛད་པ་དང༌། འཇམ་མགོན་རིགས་ཀྱི་མྱུ་གུ་བགྲེས་པ་སྐུ་ཡོན་གསན་སྦྱོང་གནང་རྒྱུའི་ཐོག་མ་ཡོན་ཏན་གཞི་མ་ཡིག་ཀློག་འཛིན་ཆོས་བཅས་འབུལ་བར་མཛད་ཚུལ་རྣམས་འགོ་འཇམ་མགོན་དབང་གི་མཚན་ཅན་གོང་གི་རྣམ་ཐར་ལོ་རྒྱུས་སྐབས་གསལ་བ་བཞིན་དང༌།
དེ་དུས་གསན་བཞེས་སྐབས་དང་བསྟན་རིམ་དུ་བདེ་གླིང་ཚོགས་ཡོངས་ནས་ཕྱི་སྐོར་ལ་མེ་ཏོག་འཐོར་གནང་དང་ཆབས་ཅིག་སྐུ་གསུང་ཐུགས་རྟེན་འགའ་ཞིག་ཀྱང་སྤྱན་འདྲེན་གྲས་ལའང་འཇམ་དབྱངས་རྩོད་རྒྱལ་མ་ཕེབས་པས་གསན་སྦྱོང་དབུ་ཚུགས་པ་དང་སྟབས་སྒྲིག་སྐུ་བྱིན་ཅན་གནས་འདིའི་ཕྱི་ནང་དུ་བྱོན་པ་ནི་གཞན་ལས་རྟེན་འབྲེལ་དགེ་བར་གསུངས་སོ།
།གོང་གསལ་བཞིན་རྟ་ནག་ནས་དཔའ་ཆེན་ཡིད་ཆེས་གསང་ཁོག་ནས། ཁོག་ཞུགས་སྔ་ཕྱིར་བསམ་ཡས་ཆོས་སྐྱོང་གི་རུ་དཔོན་ག་བྱང་ཡིན་ཟེར་བ་ཞིག་གིས་གཏད་འདོན་ངེས་འབྲངས་ཡོད་པས།
དུས་ཚེས་

ཆེ་གེ་མོར་རྫས་དང་ཡོ་བྱད་ཆེ་གེ་མོ་དགོས་ཚུལ་གླེང་བ་དང་བསྟུན། མགོན་པོ་ཁྲོ་བཅུ་དང་ཞལ་གྱི་གཏོར་བཟློག་ཉེར་དགུའི་དགོངས་འཕེན་ཏེ། ས་སྲོས་ནས་བཟུང་ཕོ་བྲང་གི་ཕྱོགས་བཞིར་ཨུཥྞཱི་ཥའི་སྒོམ་བཟླས་དང༌།
དྲག་པོ་མདོ་བཞི་ཀློག་པ་སོགས་མཛད་ནས། སྐུ་ཚབ་ཟུང་སྦྲེལ་དང་བཅས་དཔལ་ཆེན་གྱིས་གཏད་བཏོན་ཚུལ་ནི། ལྷ་འདྲེའི་རྫུ་འཕྲུལ་གྱིས་ཐག་རིང་ན་མནན་པ་བྱས་པའང་ཁོག་ཞུགས་རང་གི་མདུན་དུ་བཀུག་རྩིས་བཞིན།
ཕྱོགས་དེར་དོང་བྲུས་ནང་ནས་གླང་རྭ་ཁ་འཕུར་ཅན་ཞིག་དང༌། གནད་ཆེ་བ་དེ་ད་དུང་ལུས་སོང་ཟེར་རྩོད་རྒྱུས་དོང་ནང་རུམ་དུས་ཆུ་དཀྲུགས་པའི་སྐད་ལྟ་བུ་ལོབས་ལོབས་ཟེར་ཞིང་ཁྲག་ཀྱང་ཕྲན་བུ་འཐོན།
དར་ཙམ་ཞིག་ཅི་ཡང་མ་བྱུང་བས། ཀླུ་བདུད་ཁོ་དེ་ད་ཐོངས་ཤིག་ཟེར་མུར་གཡག་རུ་ཁ་འཕུར་ཅན་བཏོན་ནས། ཡི་གེ་དང་རྫས་སོགས་ཕྱུང་པ་སྐུ་ཚབ་ནས་ཀློག་རྩིས་བྱས་པས། མ་བྱེད་ཟེར་ཞིང༌།
བསྟན་པའི་བདག་པོར་འདི་འདྲའི་ལོག་སྒྲུབ་ཙམ་པ་ཞེས་གླེང་ནས་ཐམས་ཅད་གཏུབས་ཏེ་དོང་དེར་དོར་ནས། ལོ་གསུམ་རིང་ཅི་ཡང་མི་སྐྱོན། དེ་ནས་བརྟག་དགོས་ཚུལ་ཟེར་བ་སོགས་བྱུང་བ་བཞིན་དཔའ་ཆེན་ལའང་བདག་རྐྱེན་ཡང་དག་གིས་ཕྱིར་མངགས་ནས།
ལུང་གསལ་གྱི་རིམ་གྲོ་རྣམས་ཚར་ཕྱིན་མཛད་དོ། །ཆུ་སྟོད་ཟླ་ནང་ཨ་ཙ་ར་སྤྲེའུ་ཁྱེར་བ་ཞིག་གཞི་ཐོག་ལྟག་སྒོར་དར་ཙམ་བསྡད་ནས་ཐལ་གྱིས་བྱུང་བ། མགོན་པོའི་བསྐུལ་རྣམས་ན་ལྟས་ངན་དུ་བཤད་པ་བཞིན་དེ་འཕྲལ་བཟློག་པ་འབུམ་ཐེར་མཛད།
ཡང་དེ་ལོའི་ལྷུམས་ཞུགས་དུས་སྟོན་ཉིན་བཞི་ཐོག་ཏུ་

ཨ་ཙ་ར་གཉིས་འོང་ནས། སྦྲུལ་འཇིགས་སུ་རུང་བ་བྱ་སོགས་མིག་འཕྲུལ་འགའ་ཞིག་བསྟན་པ་ལ་མཛོད་འཛིན་ནས་རྗེ་ཉིད་ལ་དེ་བཞིན་གྱི་གནས་ཚུལ་ཕུལ་བས། དེ་ལ་སྐྱོན་མེད། སྔར་སྤྲེའུ་ཁྱེར་བ་ལ་ནི་བཟློག་པ་མཛད་ཟིན།
རྒྱ་གར་བ་མིག་འཕྲུལ་སྟོན་མཁན་མང་པོ་འབྱུང་སྐད་འདུག་པས་ཅི་ཡང་མི་སྐྱོན་ཞེས་བཀའ་བསྩལ། ཕུར་སྒྲུབ་སྐབས་སྐར་མ་མཇུག་རིང་ཞིག་རྒྱལ་ཁམས་སུ་ཤར། གྲོ་བཞིན་ཚེས་བརྒྱད་ནས་བླ་ཆེན་འཕགས་པ་རིན་པོ་ཆེའི་རྣམ་ཐར་ཐང་ཀ་ངོ་མཚར་ཅན་འདི་དབུ་ཚུགས།
ཁྲུམས་ཟླ་ཚེས་གཅིག་ཕུར་སྒྲུབ་སྔ་བར་གྲོལ་ཏེ། ནང་སོའི་རྩེ་ནས་ཆོས་དུང་རིན་པོ་ཆེ་གསུང་བསྐུལ་གྱིས་ཀྱཻ་རྡོ་རྗེ་ལ་བརྟེན་པའི་རབ་གནས་ཉིན་གསུམ་མ་ཞིབ་རྒྱས་ཀྱི་སྦྱིན་སྲེག་སོགས་མཛད།
སྦྱིན་བདག་བསྒོ་བར་སྐུ་གདུང་རིན་པོ་ཆེའི་དབུ་ཞལ་ངོ་རྣམས་དང་ཕྱག་གཉེར་བཅས་ཏེ། དེའི་ཚེ་འཇམ་མགོན་གཞོན་ནུའི་ཕྱག་ཏུ། རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་ཀྱིས་བསྐྲུན་པའི་ས་ལེ་སྦྲམ་གྱི་ཁམས་ལས་གྲུབ་པའི་བུམ་པ་ཆ།
ཕུད་དམ་ཕུད་ཕོར། འདྲེན་ཆས་ཆ་ཚང་གསུམ་སོགས་གསེར་སྤྱད་མང་དུ་མཆིས་པའི་ནང་ནས་གསེར་གྱི་ཕུད་ཕོར་གཡུ་ཁྲའི་རྟགས་བརྒྱད་ཅན་ཕྱེ་མར་གྱིས་ཕྱུར་བ་དང༌།
རྗེ་བཙུན་དྲུང་རྣམས་ཀྱིས་སྣ་བདུན་སྣ་ལྔ་རྫས་བརྒྱད་སོགས་ཀྱི་ཙཀླི། ཡུམ་མཆོག་ནས་གསེར་དམ་ཞོས་གང་བ། ཕྱག་གཉེར་སོགས་ཚང་མས་ཞི་དྲག་གི་མཆོད་པ་བག་དྲོ་བ་བསྣམས་ནས་རིམ་བཞིན་ཕུལ་ཏེ།
སྦྱིན་བདག་བསྒོ་བ། བགེགས་སྤྲོད་རྫས་བརྒྱད་མེ་ལོང་དུར་བིལ་དུང་སོགས་ཀྱི་སྣོད་པང་ཚང་མ་རྗེ་ཉིད་ཀྱི་ཐུགས་རྗེ་ལས་

བྱུང་བ། འབུམ་ཐང་མཆོད་རྫས་སོགས་སུ་བཞུགས་པ་དེ་རྣམས་བཅུད་སོ་སོས་བཀང་བ་རིམ་བཞིན་བསྟར་ཏེ་རྟེན་དྲུང་འབུལ་བ་སོགས་ཕྱག་ལེན་རྣམ་དག་གི་སྒོ་ནས་མཛད་ཅིང༌། མཆོད་བསྟོད་གྲུབ་ནས་ཕྱི་བསྐོར་ལ་མེ་ཏོག་གི་ཆར་སྙིལ་བར་ཡབ་རྗེ་རཏྣའི་མཚན་ཅན་གྱི་སྐུ་ཐོག་གི་མཆོད་ཕྲེང་གཅིག་དང༌།
རྗེ་ཉིད་ཀྱི་ཐུགས་བསྐྱེད་ཀྱིས་བསྐྲུན་པ་གཉིས་རྣམས་བཞི་ཐོག་ནང་ལ་སྒྲིགས། ནང་སོར་ཕུན་སུམ་ཚོགས་པའི་བཀྲ་ཤིས་སྔོན་འགྲོའི་དྲིལ་གསིལ།
རྔ་རོལ་དུང་སོགས་ཀྱི་སྒྲ་སྒྲོགས་བཞིན་དུ་ནང་སོའི་ཕྱི་བསྐོར། ཡར་ལམ་ཚོགས་ཆེན་དུ་རབ་སྟོན་གྱི་བཞུགས་ཁྲི་སོགས་བཀའ་འདོམས་སྔོན་གྲུབ་ལ་ཤིས་བརྗོད་ཀྱི་མེ་ཏོག་དང༌།
ཚོམས་ཆེན་སྟེང༌། སྲིད་ཞི་དཔལ་འཁྱིལ་ཀུན་ར་སྐྱེད་ཕྲེང་སོགས་ནས་རིམ་པས་ལྷ་ཆེན་གློ་འབུར་ལ་འཕན་ནག་ཞལ་ཕྱེའི་དྲུང༌། སྣ་ལྔའི་མཆོད་གཤོམ་རྒྱས་པའི་མཐར་མཆོད་ཕྲེང་གིས་མཛེས་པར་བསྐོར་ཏེ།
སྐྱབས་སེམས་ནས་བཟུང་ཤིས་བརྗོད་བར་མཛད་རྗེས། མཆོད་ཕྲེང་སོགས་ཚང་མ་འཕན་ནག་སྐུ་རྒྱབ་ནས་ལྷ་ཆེན་ནང་གི་ཞལ་ཆེན་ལྷོ། ཕུར་ཁང༌། ཁྱམས་སྟོད་སྐུ་གསུང་ཐུགས་རྟེན་རྣམས་ཀྱི་སྤྱན་སྔ་བརྒྱུད།
ལྷ་ཁང་བྱང་ཞལ་ཆེན་བྱང་སོགས་ནས་མཐིལ་སྐོར་དུ་ཕེབས་ཏེ། མཆོད་ཕྲེང་གི་སྔོན་དུ་ཀོང་གཞས་པ་བཅས་རིམ་བཞིན་ཕྱི་བསྐོར་འཁོར་འཕྲལ། ནང་སོར་གསུང་བསྔོའི་ཐོག་མར་རབ་གནས་ཀྱི་བཤད་པ་དང༌།
ཁྱད་པར་ནང་སོའི་རྟེན་གསར་རྙིང་གི་ལོ་རྒྱུས་གང་གི་དྲིན་ཅན་རྩ་བའི་བླ་མ། གོང་མ་ལྔ། སྔགས་འཆང་ཆེན་པོ། ཨ་མེས་ཞབས་རྣམས་གཙོ་བོར་སྨོས་

ཏེ་མཆོད་བསྔོ་ཡང་དག་དང༌། མཇུག་ཆོག་རྣམས་གྲུབ་ནས། མགུལ་ལ་བཀྲ་ཤིས་པའི་ལྷ་རེག་གིས་སྤྲས་ཤིང༌། རྡོ་དྲིལ་རྣམ་རྒྱལ་བུམ་པ་སོགས་བསྣམས་ནས་ཚོམས་ཆེན་དུ་རབ་སྟོན་ལ་ཕེབས་ཐོག ཞལ་ངོ་སོགས་རིམ་བཞིན་ལེགས་འབུལ་གྱི་སྐབས་འཇམ་མགོན་གཞོན་ནུས་ཕྱག་དབང་ཐོག་མ་གནང་བའི་དུས།
རབ་སྟོན་ཉིན་གང་མ་གྲོལ་འཕྲལ་ས་རུབ་ཙམ་ལ་ཁ་སྐོང་སྦྱིན་སྲེག་ཚུགས་ཏེ་སྲོད་ཆེན་ལ་གྲོལ་བར་མཛད་པ་སྟེ། རབ་འབྱམས་རྒྱལ་བ་ཀུན་གྱི་དྲག་པོའི་འཕྲིན་ལས་གཅིག་བསྡུས་དཔལ་འཕྲིན་ལས་ཀྱི་མགོན་པོ་དམ་ཅན་མོན་བུ་པུ་ཏྲ་ཆེན་པོའི་སྣང་བརྙན་རིང་བསྲེལ་རྣམ་བཞི་སྤྱི་བྱེ་བྲག་གི་བདག་ཉིད་རབ་ཏུ་གནས་པ་ཐུན་མོང་དང་ཐུན་མོང་མ་ཡིན་པའི་སྒོ་ནས་ཡེ་ཤེས་སེམས་དཔའ་སྒྲུབ་པར་མཛད་པ་དང༌།
བཞུགས་གནས་ནང་སོ་པུ་ཏྲ་ཁང་ཉམས་གསོ་གསར་བཞེངས་དྲག་པོའི་གཞལ་ཡས་ཁང་ཚད་དང་མཚན་ཉིད་ཅན་དུ་བསྐྲུན་པ་དང༌། གུ་རུ་རིན་པོ་ཆེའི་ཕྱག་བཟོ་ཞལ་འབག་དང༌།
བླ་ཆེན་འཕགས་པའི་ཐུགས་དམ་མ་གུར་དང༌། ས་ལོའི་ཐུགས་དམ་པུ་ཏྲའི་སྐུ་སོགས་ལ་ཉམས་གསོ་ངོ་མཚར་ཅན་དང༌། ཁྲག་མཚོའི་སྣོད་ཟངས་ཆེན་བཀྲ་ཤིས་འོད་འབར་ལ་ཉམས་གསོ་བཞུགས་ཡུལ་བཀོད་ལེགས།
ཡི་དམ་ཆོས་སྐྱོང་སྤྱི་དང་བྱེ་བྲག་ལས་མཁན་དབང་པོའི་རྣམ་དྲུག་རྟེན་དང་གཏོར་མ་གསུམ་ལ་སོགས་པ་རྗེ་བཙུན་ས་སྐྱ་པའི་སྡེ་བསྟན་པ་གདུང་རྒྱུད་དང་བཅས་པའི་འཐས་སུ་ཡང་དག་པར་མཛད་དོ།
།ཆོག་མང་སྐབས་སུ་ནུབ་གཅིག་གཟིགས་སྣང་དུ་བུད་མེད་མཆོར་མོ་དང་ཧྲུལ་མོ་མང་པོ་ཀུན་རང་གཞས་བྱེད་

མུ་ནས། ཧྲུལ་མོ་རྣམས་ཕོ་བྲང་རྩེར་རྒྱུག་ཤར་བྱེད་པ་ཞིག་འཁྲུངས་པ་ནི། ནད་ངོར་ངོས་འཛིན་མཛད་ཅིང༌། དེ་དང་སྐར་མ་ངན་པ། རོང་ཁོག་ཁ་ཤས་ལ་ཉི་མ་བདུན་དང་གསུམ་སོགས་མཐོང་སྣང་སྣ་ཚོགས་བྱུང་བ་སོགས་བསྟན་འགྲོ་སྤྱི་སྒེར་གྱི་རིམ་གྲོར་ཆེད་དུ་དགོངས་ཏེ།
གུར་མགོན་གཏོར་མའི་ལས་ཚོགས་རྗེ་བཙུན་གོང་མའི་ཕྱག་བཞེས། ངོར་ཆེན་རྡོ་རྗེ་འཆང་དང་བདག་ཆེན་རྡོ་རྗེ་འཆང་སོགས་ཀྱི་གསུང་རབ་ནས་འབྱུང་བའི་དམར་ཆེན་གཏོར་བཟློག་རྒྱས་པ་རྗེ་ཉིད་ནས་བསྐུལ་གནང་གིས་སྒྲུབ་སྐབས།
ནུབ་གཅིག་ཟོར་ལས་ལྔའི་མགྱོགས་གཏོར་དང་བསྟུན་བསམ་བརླིང་ནས་བྱུང་བ་འདྲ་བའི་གཙོ་ཞིག་ཤར་ཕྱོགས་སུ་མཆེད། ཉེར་བརྒྱད་ཉིན་ཁ་བ་འཚུབ་པ་དང་བཅས་བལ་ཡུལ་ནས་གོརྵའི་བློན་པོ་སོགས་མི་སྣ་མང་པོ་དང༌།
སྤང་ཤིང་ཕུན་སོགས་སྐྱིད་གྲོང་པ་རེ་གཉིས་བཅས་འབྱོར་ཕྱག་པུ་ཏྲའི་བསྟོད་བསྐུལ་དང་མཉམ་དུ་བྱུང་བས། མོན་བུ་དངོས་སུ་འོང་བ་ལྟ་བུའི་ཐུགས་ཉམས་འཁྲུངས་གོར་རྒྱལ་ནས་གསུང་བྲིས་རྟེན་བཅས་དང༌།
མི་སྣ་རྒན་པ་དེས་རྡོ་ནག་གི་ཕོར་པ་གུ་ཡུས་བཀང་བ་སོགས་སྤྱི་སྒེར་ནས་འབུལ་བ་དང༌། སྐུ་སང་དུས་མི་སྣ་ལོ་ཙཱ་བཅས་ལ་རྒྱལ་པོའི་སྐུ་ཁམས་ལས་འཕྲོས་པའི་གསུང་ཞིབ་གླེང་མཛད་པས།
ཁོ་ན་རེ། སྔར་ནས་བལ་ཡུལ་རྒྱལ་ཁག་མང་པོས་རྒྱལ་བ་ཡབ་སྲས་སོགས་ཆེ་གཉན་དུ་མའི་ཕྱག་མཛད་དངུལ་མིན་གྱིས་བཀང་ཞིང༌།
ཚོགས་འདུས་རྣམས་ཀྱང་མ་རུངས་པར་བྱས། བལ་ཡུལ་དུའང་གཡུལ་ཁོ་ནས་ཐུགས་བསུན་རང་བྱུང་ཡང༌། ད་ཆ་གོརྵ་ནས་བལ་ཡུལ་ཡོངས་རྫོགས་དབང་

ཞིང༌། བོད་དང་སྔར་ནས་ལུགས་མཐུན་རང་ཡིན་པ་བཞིན། སླད་ནས་ཀྱང་དེ་བཞིན་བཅས་ཊམ་གསར་འཇའ་འུ་དངུལ་ཚད་ལྷད་མེད་འདི་བཞིན་འདོན་རྒྱུ། བོད་ནས་ཀྱང་གསེར་ཐང་བརྒྱད་མ་སོགས་དང༌། རྒྱལ་བ་ཡབ་སྲས། རྒྱལ་ཚབ་དམ་པ།
བཀའི་དགུང་བློན་རྣམས་བཅས་ལ་རྒྱུ་མཚན་ཞུ་རྒྱུ་བཅས། འདི་ནས་ཀྱང་ཆར་པ་ཆུ་གྲོགས་དང༌། གཞན་ལའང་བཀའ་འདོམས་དགོས་ཚུལ་རྒྱལ་པོའི་བཀའ་ཤོག་ལའང་ཡོད་ཅིང༌། ངག་ལམ་ནས་ཀྱང་ཞུ་དགོས་བཞིན་བླ་མ་ཁྱོད་ཀྱིས་ཕན་འགྱུར་བྱེད་དགོས་ཞེས་གླེང་བར།
རྗེ་རྡོ་རྗེ་འཆང་གི་གསུང་ལས། ཕྱག་མཛོད་སོ་སོ་དང་ཚོང་འདུས་སོགས་གང་སར་ཕན་བཞེད་དེ་བཞིན་རྗེས་སུ་ཡི་རང༌། རང་ནི་གདན་ས་གོ་མཐོ་བ་ལས་རྒྱལ་ཁམས་ལ་བཀོད་པ་ཐུབ་པ་ཞིག་མིན་ཡང༌།
སྙན་འབུལ་ཞུ་འོས་ཚད་མར་ཁྱེད་རྒྱལ་བློན་གྱི་དགོངས་པ་བཞིན་སྣེ་འབྱོར་ཡང་དག་ཞུ། སྔར་ནས་གཡུལ་ཁོ་ནས་འོ་བརྒྱལ་བྱུང་འདུག་པས། ད་ཆ་ལུང་པ་དེས་མཚོན་སེམས་ཅན་རྣམས་ལ་བྱམས་སྐྱོང་མཛད་ན་དོན་ཐམས་ཅད་འགྲུབ་པས།
རྒྱལ་པོར་དེ་བཞིན་ཞུ་གྲོགས་གྱིས། ཞེས་པའི་རྡོ་རྗེ་ཐ་ཚིག་དེས་ཁོང་རྣམས་ཐལ་མོ་སྦྱོར་ཞིང་མགོ་དུད་པ་བཅས་དགའ་མགུ་ཡི་རང་ལ་འཁོད་ཅིང༌།
ཟུར་གསོས་སོགས་གནང་ཆ་ཡང་དག་མཛད། ཉེར་དགུའི་ཉིན་བསྐུལ་དང་བསྟུན་ཕྱོགས་བཞིར་རུ་འདྲེན་དང༌། ལས་མགོན། གུར་ལྕམ་དྲལ་གྱི་འཆམ་སྐུ་བྱིན་ཅན་རྣམས་འཆམ་པར་མཛད་པས། ཆུ་ཁ་མར་དུས་གསུམ་རྒྱལ་བའི་དྲག་བསྐུལ་དུས།
མཁས་བཙུན་ཆེན་པོའི་ཐུགས་དམ་

མ་ཁྱེར་མིས་མ་ཐེག་པས་ཉེན་བསླངས། ཟོར་འཕེན་ཕྱོགས་སུ་ཞལ་བུབས་ལ་ཁད་ཀྱི་ཉམས་དང༌། རླུང་ཕྱོགས་ཀྱང་ལེགས་ཤིང༌། བྱ་ཁྲ་མར་མདུན་གྱི་ཤུལ་འདྲེན་མཚོན་པའི་བུ་མོ་རྣམས་ནས་ཞིང་སྟེང་དུ་མདའ་དར་དྲང་པོར་བཙུགས་པས།
རྗེ་ཉིད་ཀྱི་གསུངས་ལས། མི་འགྱུར་ཚེ་ཡི་ཀ་བ་ཚུགས་རྟགས་སུ་འདུག་གསུངས། སྨིན་ཟླ་སྔོན་མར་ནང་སོ་མགོན་ཁང་དུ། རྟེན་མདོས། རྟག་གཏོར་སོགས་འཛུགས་གནང་སྐབས་མདོས་གཞུང་དམ་པས་མཛད་པའི་མགོན་མདོས་རྒྱས་པ་དང༌།
པུ་ཏྲའི་སྒེར་མདོས། བསྐང་གསོ། མདོས་ཀྱི་ཕྱག་ཚད་ཡི་གེ་རྣམས་གུང་བསྒྲིགས། གཤོམ་དང་འདོན་འགྲིགས་དབྱངས་རོལ་བཅས་རྗེ་ཉིད་ནས་ཞག་འགའ་གནང་བས་ངོ་མཚར་བའི་རྟགས་ཀྱང་མང་དུ་འཁྲུངས་ཤིང༌།
དེ་མཚམས་ནས་རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་རྨད་དུ་བྱུང་བས། གདན་ས་ཆེན་པོ་འདིར་རིག་གནས་ཀྱི་སློབ་གྲྭ་འཛུགས་བཞེད་རིང་མོ་ཞིག་ནས་འཁྲུངས་པ་དེ་ཉིད་ཕྱག་ཏུ་སོན་ཏེ།
མཁས་དབང་ཞེ་ཆེན་དྲུང་ཡིག་འབྱོར་ཞིང་ཆོས་གྲྭ་ལྷོ་ནས་གྲངས་བཅུ་དྲུག་ཐོག་མར་སློབ་གྲྭར་བཀས་མངགས་ཏེ་འཕགས་ཆེན་མཆོག་གི་སྤྱོད་པར་ཐུགས་གཞོལ་བའི་སྐབས་སོ། །དགུང་གྲངས་ཞེ་གཉིས་སུ་ཕེབས་པ་ལྕགས་སྟག་དབོ་ཟླའི་ནང༌།
སོག་ཡུལ་ཧ་ལ་ཤན་ནས་དྭགས་པོ་སྤྲུལ་སྐུ་འབྱོར་བར་སྡོམ་གསུམ་རབ་དབྱེའི་ལྗགས་ལུང་ཞིག་བསྩལ། ནག་ཟླར་མཛོད་འཛིན་པར་རང་རེའི་ལྷ་ཁང་ཆེན་མོ་འདི་བྱང་ཤམྦྷ་ལའི་རིགས་ལྡན་གྱི་ཕོ་བྲང་རྩེར་འགྲན་ཟླར་མཆིས་ན་མ་

གཏོགས་འཛམ་གླིང་ན་མེད་པ་ཡོངས་གྲགས་འདི་ལ། སྔགས་འཆང་ཆེན་པོའི་རྟེན་བརྟེན་པར་བཅས་ལ་ཞབས་ཏོག་བླ་མེད་མཛད་ཅིང༌། ངོས་རང་གི་ཐོག་ལ་ཡང་ཕྱི་ནང་གི་སྤན་བད་ཉམས་གསོ་གསར་བཞེངས་ཐུགས་རྟེན་མཆོད་རྟེན་འཛམ་གླིང་འོད་གསལ་གསར་བསྐྲུན་བཅས་བགྱིས་ཤིང༌།
ད་ལམ་གཙུག་ལག་ཁང་གི་རྩེར་བགྲོད་པའི་སྐས་རིང་ངོ་མཚར་ཅན་ཀུན་གྱི་བློར་མི་ཤོང་བ་ལྟ་བུ་ཞིག་དང༌། མདོ་སྔགས་ཆོས་ཀྱི་སྒྲ་དབྱངས་གནས་མཆོག་འདི་ནས་སྒྲོག་པར་མཚོན་པའི་རྔ་བོ་ཆེ་གསར་བསྐྲུན་སོགས་དགོས་རྒྱུའི་བཀའ་ཕེབས་བཞིན་གཟའ་ཚེས་དགེ་བ་ནས་དབུ་ཚུགས་ཏེ་རིམ་གྱིས་འགྲུབ་ཉེར།
ཆོས་ཚིགས་མར་ངོ་སྔོན་འགྲོའི་དོན་ཆོས་པ་རྣམས་དཀའ་སྤྱད་སྔོན་ལ་བཏང་ནས་ལུང་རྟོགས་ཡོན་ཏན་ཕྱི་ནས་འཕེལ་བ་མཚོན་ཕྱིར།
སྣྲོན་ཟླའི་ཉེར་གསུམ་ལ་སྐས་འཛུགས་དང༌། འཇིག་རྟེན་པ་རྣམས་ཡར་ངོ་སྔོན་འགྲོའི་དོན་བདེ་སྐྱིད་འཕེལ་ཡང་འཁོར་བའི་ཆོས་ལས་མ་འདས་སོ།
།ཞེས་པས་ན། འདིར་བདེ་སྐྱིད་འཕེལ་ཕྱིར་ཆུ་སྟོད་ཚེས་བཞིར་དགེ་ཚ་ཤོལ་ནས་ཞལ་དྲོ་མཛད་དགོས་ཀྱི་བཀའ་བཞིན། རྡོ་སྐས་གསུམ་དང་ཤིང་སྐས་སྣ་ཞེ་གཅིག་སྔར་ཡོད་སྒོ་ཐེམ་ཐེ་བའི་ཞེ་ལྔ་མཆིས་པ་སྟེ།
དེ་ལྟའི་སྐས་རིང་ངོ་མཚར་ཅད་དེ་ཐག་པ་དང་རྒྱུ་བཟོའི་འཕྲུལ་སོགས་ཀྱིས་འཛུགས་སྐབས་ཀྱང་རྗེ་ཉིད་ཀྱི་ཐུགས་བསྐྱེད་ཁོ་ནས་རྒྱུན་རིང་མ་འགོར་བར་དཀའ་ཚེགས་དང་བྲལ་བཞིན་དུ་གཟེངས་ཀྱིས་འབད་མེད་ལྷུན་གྱིས་གྲུབ།
ཚེས་གསུམ་སྲོད་ཆར་ཐོག་མར་དྲོ་བཞོན་གྱིས་རྡུལ་བཅགས། ཟིལ་ཆར་གྱིས་ས་གཞི་སྣུམ་པོར་

བྱས། འབྲུག་སྐད་སྙན་པར་སྒྲོགས་པ་སོགས་སྔོན་འཕགས་ཆེན་དེ་ཉིད་ཀྱིས་ཆུ་མིག་ཆོས་འཁོར་གྱི་རྣམ་ཐར་ལས་འབྱུང་བ་དེ་སླར་ཡང་ཤར་བའི་ངོ་མཚར་དང༌། ཚེས་བཞིར་གསོལ་ཐབ་སྤོ་གནང་ཆབས་ཅིག་རྗེ་རྡོ་རྗེ་འཆང་གིས་དབུས་ཞལ་ངོ་རྣམས་དང༌།
ཆོས་གྲྭ་རྣམ་གཉིས། དྲུང་འཁོར་ལྟོ་ཟན། ཤར་ནུབ་ཀྱི་མི་སྡེ། ཞེ་དྲུང་སོགས་ཁ་འཐོར་བར་རགས་བསྡུས་བཅས་གངས་ཉི་ཤར་ཙམ་ལ་གོང་འཁོད་ཚང་མ་གཟབ་བཞེས་ཀྱིས་རིམ་འདུས་དང་བཅས།
སྐས་ཞབས་སུ་ཆོས་དུང་རིན་པོ་ཆེ་རྗེ་ཉིད་ཀྱི་ཕྱག་ཏུ་བཞེས། འཇམ་མགོན་སྐུ་མཆེད་ལ་ཚེ་དཔག་མེད་དང་བཀྲ་ཤིས་རྫས་རྟགས་ཀྱི་ཙཀླི་ཕུལ། ཞལ་ངོ་གཞན་རྣམས་ནས་ཕྱག་ཆ་གང་འོས། མཁན་པོས་ཐུབ་དབང་གི་སྐུ།
ཕྱག་གཉེར་ནས་འདོད་འཇོ་མཚོན་ཕྱིར་བུམ་པ་ཉེར་ལྔའི་རྫས་ཀྱིས་བཀང་བ་ཁ་རྒྱན་མགུལ་ཆིངས་ཅན། དྲུང་འཁོར་ནས་ཕྱག་ཆ་གང་འོས། ཆོས་གྲྭ་བྱང་པས་རྡོ་དྲིལ་བུམ་པ་སོགས། ལྷོ་ནས་བཀའ་བསྟན་གླེགས་བམ།
གཞན་བྱིངས་ནས་རང་རང་གི་བློས་དཔྱད་ཀྱི་ལག་ཆ་བཅས། ཆོས་དུང་རིན་པོ་ཆེའི་གསུང་གིས་ཐམས་ཅད་བསྐུལ་བར་མཛད་ནས། རྗེ་རྡོ་རྗེ་འཆང་ཉིད་ཐོག་མར་ཕེབས་ཤིང༌། སྔོན་ལ་བྱེའུ་ཆུང་ངུ་ཞིག་གྱེན་འགྲོའི་ཚུལ་གྱིས་བྱུང་བ་ནི།
གཙུག་ལག་ཁང་ཆེན་པོའི་སྲུང་མས་བསུ་བ་མཛད་པའི་བརྡ་དང༌། དེ་ཚེ་རྗེ་ཉིད་ཀྱིས་འཕགས་པ་རིན་པོ་ཆེའི་གསུང་ཚེ་དཔག་མེད་ཀྱི་བཀྲ་ཤིས་ཤླཽ་ཀ་བཅུ་དང༌།
གཙུག་ཏོར་དྲི་མེད་ཀྱི་དཀྱིལ་ཆོག་ནས་འབྱུང་བའི་རྨི་ངན་འཇིག་དང་ཞེས་པ་ནས། ནོར་

དང་བཀྲ་ཤིས་རྣམ་པར་འཕེལ། ཞེས་པའི་བར་ཤླཽ་ཀ་སོ་བཞི་རྗེ་ཉིད་ཀྱི་གསུང་དཔལ་ལྡན་ས་སྐྱ་པའི་ཆོས་སྲིད་ལ་དགེ་ལེགས་འབྱུང་བའི་ཤླཽ་ཀ་གཅིག་སྟེ་སྐས་ཐེམ་གྱི་གྲངས་དང་མཐུན་པར་མཛད་དགོངས་པ་ནི་བཀྲ་ཤིས་ཀྱི་ཚིགས་བཅད་དེ་དག་སོ་སོར་གསལ་བ་དང་རྒྱས་པ་རྣམ་ཐར་ཆེན་མོ་བཞིན་དང༌།
སྐས་འགོའི་སྒོ་ནང་དུ་རྗེ་ཉིད་ཁྲིའུ་ཤིང་ལ་ཆོས་དུང་རིན་པོ་ཆེ་བསྣམས་བཞིན་པར་བཞུགས་ཏེ། ཡར་འགྲོ་ཚང་མར་ཕྱག་དབང་རྫོགས་ནས།
རྩེར་ལྷ་བསངས་སྐབས་བྱ་རོག་སྣུམ་བག་ཅན་གསུམ་འོངས་ཏེ་དབུས་མའི་མཆུ་ཡས་མར་གྱིས་དཀར་པོ་བྱས་ཏེ། གསུམ་ག་རྗེའི་ཞལ་དཀྱིལ་ལ་བལྟ་བཞིན་དུ་སྐད་སྙན་སྒྲོགས་པར་བྱེད་དོ། །དེ་དུས་ཞལ་ངོ་བྱིངས་རྣམས་ཐེག་ཆེན་ཕོ་བྲང་དུ་བཞུགས་ཤིང༌།
བཀའ་རམས་ནས་ཐིགས་གཡབ་ཤར་གྱི་བྱང་དུ་ཚེ་ཆོག བསྒྲིགས་པ་ཡན་གྱིས་དེའི་ལྷོར་འདུལ་ལུང་སྡེ་བཞི། འབུམ་སྡེ་ལྔ་སོགས་གསུང་སྒྲོགས།
བཙུན་ཆུང་རིན་སྒང་རྣམས་ནས་ཆོས་སྤྱོད། བྱིངས་རྣམས་མཁར་ཐོག་ཁུད་ཡངས་སུ་བསྡད། དགའ་སྟོན་གྱི་སྤྲོ་ཟས་སོགས་བསྩལ་ཏེ་རིམ་གྱིས་ལྷ་ཁང་བྱང་གི་སྐས་ལ་བཏང༌། དེ་ནས་ཐེག་ཆེན་ཕོ་བྲང་དུ་ཕྱག་ནས་དང༌།
མཛོད་ནག་གཏོར་སྤོད། ཕྱི་དྲོ་སྡེ་ཡངས་སུ་ཀོང་གཞས་སོགས་ལེགས་ལམ་དཔག་མེད་མཛད་པ་དེའི་ཚེ་ལྷ་ཆེན་སྟེང་གི་རྟེན་གྲགས་ཆེ་བ་རྣམས་དང༌། ཆོས་དུང་རིན་པོ་ཆེ་སོགས་ལ་སྙན་ཤལ་འདོད་གསོལ་ཅན་རེ་འབུལ་བར་མཛད།
དེའི་སང་དགེ་ཚ་དང༌། དེ་མཚམས་ནས་མཛོད་འཛིན་བླ་བྲང་མཆོག་ཏུ་གཏན་ཚིགས་ཞུ་བར་ཕེབས་

པས་མགོ་འདྲེན་བདག་རྐྱེན་གྱི་བརྩེ་འཛིན་ཡང་དག་གནང༌། དེ་ནས་ཞལ་གྲོའི་ལྷུམས་ཞུགས་དུས་སྟོན་གྱི་ཐོ་རེངས་མནལ་ལམ་དུ། ཕུན་གླིང་དབང་ནུབ་བྱང་གི་ཀ་བ་འགྱུར་ནས་གཟིམ་ཆུང་ཡོངས་རྫོགས་སྐྱོན་ཡོང་ལ་ཁད་མཆིས་པས་རྗེ་ཉིད་ཀྱི་སྐུ་གཟན་སྣེ་མོས་ཀ་བ་དེ་བརྡུངས་ཤིང་བགེགས་སྐྲོད་དང༌།
ཕུན་སུམ་ཚོགས་པའི་ཤིས་བརྗོད་མཛད་སོང་བས། མི་ཞིག་ནས་ད་སྐྱོན་ཡོང་བ་མེད་ཟེར་མུར་མནལ་སད། དེ་སྐབས་མཛོད་འཛིན་པར་ཡང་ལམ་རྟ་དྲེའུའི་གདང་འུར་གྱིས་འགའ་ཞིག་གི་རྐང་ལག་ལ་སྐྱོན་པ་སོགས་འཚུབ་ཉམས་དེ་དག་ཞི་བའི་བཀའ་འདོམས་དང༌།
ཕུར་སྒྲུབ་སྐབས་གོང་གི་རྔ་བོ་ཆེ་གསར་བཞེངས་ལ་ཤིང་རྩི། ནང་གཟུངས།
རྔ་ལྤགས། དབྱུག་གུ་ཁྲི་བཞུགས་ཡུལ་སོགས་ཕལ་ཆེར་གྲུབ་སྟེ། གསུང་བསྐུལ་གྱི་ཐོག་མར་འདར་གྲངས་མཁན་ཆེན་ངག་དབང་གིས་མཛད། དེ་ལོ་བསམ་ཡས་ཆོས་སྐྱོང་གི་ལུང་བསྟན་དུ། སྤྲེའུའི་མགོ་ཏོག་གི་རྒྱལ་མཚན་སོགས་དགོས་གསུངས་པ་བཞིན་བསྩལ།
ཁྲུམས་ཟླའི་སྒྲུབ་མཆོད་ཐོག་སྟོད་སྒར་དཔོན་ཤག་བྱང་ཨེར་ཁི་ཐཱ་ཇི་འབུལ་ཆེན་དང་བཅས་པས་གང་ཅིའི་གསུང་གླེང་ཞིབ་ཆ་དང་བྱབས་ཁྲུས་བཅས་བསྩལ། དབྱུག་ཟླའི་ཆོག་མང་བདེ་ཀྱཻ་གསང་གསུམ་ཐོག་རབ་ཏུ་གནས་པའི་སྦྱོར་གནང་གི་འཕགས་པ་རིན་པོ་ཆེའི་རྣམ་ཐར་ཞལ་ཐང་གསར་བསྐྲུན་ངོ་མཚར་ཅན་དང༌།
གདུང་རབས་རིན་པོ་ཆེའི་ཞལ་ཐང་གསར་བསྐྲུན། གཞན་ཡང་ཕུར་ཁང་དུ་གསར་བཞེངས་མང་པོ།
ལྷ་ཁང་བྱང་དུ་འཇམ་རྡོར་བླ་བརྒྱུད་བྲིས་རྙིང་དང༌། གྲུབ་བརྒྱ་ཁམས་ཐང་སོགས་ཞལ་

ཕྱེ་ནས་ཆོ་ག་རྣམས་ཆུ་ལུག་ལོ་བཞིན་མཛད་དུས། སྟ་གོན་ཉིན་ཁང་གསར་དཔོན་བགྲེས་གཞོན་ལ་འཐོན་ཕྱག་ཐོག་རྗེ་ཉིད་ཀྱི་མགུལ་ལ་མཛོད་རྙིང་ཁྱད་མཚར་སྒྲོན་པ་དང༌། ལྕང་སྐྱ་རྡོ་རྗེ་འཆང་ནས་གསུང་ཤོག་རྟེན་སྤམ་མཐོ་བཅས་པའི་ཆིབས་ཟམ་བརྒྱུད་ཕེབས་པ་སོགས་རྟེན་འབྲེལ་ལེགས་ཤིང༌།
དེ་དུས་ཁྱམས་སྟོད་དཀར་པོ་རྣམ་གསུམ། ཨ་མེས་ཞབས་རྣམས་ཀྱི་འདྲ་སྐུ་ས་ཞུ། ན་བཟའ་བཅས་འབུལ་བར་གནང༌། ས་བསྐོར་ཉིན་ཐོ་རེངས་སྔ་མོར་རྗེ་ཉིད་ནས་སྒོ་རྔར་ཕྱག་ནས་དུས་གསར་བཞེངས་ཐང་ཀ་སོགས་དམིགས་གསལ་འགའ་འདྲེན་གནང་གི་ཆོ་ག་དངོས་ཀྱཻ་རྡོ་རྗེ་ལ་སྦྱར་བའི་རབ་གནས་འབྲིང་པོའི་ལུགས་ལ།
སྒོ་རྔ་འོད་དཔག་མེད་དུ་བསྐྱེད་དེ་རྒྱལ་ཆེན་རྣམས་ལ་རྡོ་རྗེ་ཕུར་པའི་རྒྱལ་ཆེན་ཐོ་འཛུགས་ལ་གཞི་མཛད་སྒོས་ཆོས་མ་འདྲེས་པར་སྦྱོར་གནང་དང༌།
སྟག་འཛིན་གཏོར་བསྔོ་སྦགས་སྒྲུབ་སྐབས་གུར་ལྕམ་དྲལ་ལས་མཆེད་པའི་གནོད་སྦྱིན་ཡབ་ཡུམ་ལས།
པུ་ཏྲ་མིང་སྲིང་སྤྲོ་བའི་པུ་ཏྲ་དང་ལྷན་ཅིག་བསྐྱེད་དེ་མཆོད་གཏོར་བསྟོད་ཕྲིན་གྱིས། གཙུག་ལག་ཁང༌། དགེ་འདུན་སྡེ། སྒོ་རྔ་སོགས་སྲུང་སྐྱོབས་ཀྱི་གཉེར་དམ་དང༌། སྦྱིན་བདག་བསྒོ་བར་སྲས་ཡུམ་རྣམས་ཕེབས་ཐོག་དྲུང་སྐྱ་སེར་གྱིས་ལེགས་སོ་བཅས་ཤར་མདའ་བཏང་ཙམ་ལ་གྲོལ་ཞིང༌།
ཆོག་མང་བདེ་མཆོག་རབ་གནས་ཀྱི་སྦྱིན་བདག་བསྒོ་བར་ཡང་གོང་བཞིན་སྲས་ཡུམ་དང་ཀྱཻ་རྡོར་གསང་འདུས་གཉིས་ལ་སྦྱིན་བདག་ཕྱག་གཉེར་ནས་མཛད་དེ།
ལྷ་ཆེན་སྟེང་འོག་སོགས་ནས་རིམ་བརྒྱུད་ཕྱི་བསྐོར་ལ་མེ་ཆར་ཉིལ་དུས། ནམ་མཁའ་སྤྲིན་

གྱིས་གང་ཞིང་རླུང་ཡང་ལྡང་བ་བཅས་ཅུང་ཟད་འཚུབ་ཉམས་དང༌། འཇམ་མགོན་གཅུང་རིན་པོ་ཆེ་སྐུ་རྒྱབ་ཏུ་གདན་འདྲེན་གྱིས་མནལ་ཐོག་བརྡལ་ལ་སྒང་བཞུགས་ཁྲིར་ཕེབས་ཚེ་ཐུགས་ཉམས་སྤོས་ཀྱིས་མནལ་སད་པ་ནི།
མདོ་སྡེ་རྣམས་ལས། དེ་བདེ་བར་གཉིད་ཀྱིས་ལོག་ཅིང༌། བདེ་བར་སད་པར་འགྱུར་རོ། །ཞེས་གསུངས་པ་བཞིན་དང༌། ཕྱི་སྐོར་འཁོར་ནས་རྗེ་ཉིད་ཀྱིས་མཆོད་བསྔོ་རྒྱས་པ་དང༌། བསྟན་བསྟན་འཛིན་སྤྱི་བྱེ་བྲག་སྣོད་བཅུད་བཅས་ལ་གནས་སྐབས་མཐར་ཐུག་གི་བསྔོ་སྨོན་བཀྲ་ཤིས་ཀྱིས་མཐའ་བརྒྱན་པ་བཅས་སྩོལ་ཉིན་ཉི་མའང་གཞན་ལས་རིང་བར་བྱུང་ཞིང༌།
དེ་ཚེ་རྗེ་རྡོ་རྗེ་འཆང་ཆེན་པོས་འཛིན་པར་མཛད་ཅེས་གླེང་བར་གྱུར་ཏོ།
།དེ་མཚམས་རྩེ་སྐུ་ཡོན་ཁང་དང༌། གསོལ་ཐབ་ཡས་མས་རྣམས་གསར་བསྐྲུན་གྱི་ཞལ་གྲོ་ཇི་ལྟར་མཛད་པ་དང༌། དེར་གདུང་སྲས་སྐུ་མཆེད་ནས་སྐུ་ཡོན་གསན་སྦྱོང་ཇི་ལྟར་གནང་བ་སོགས་འོག་ཏུ་འགྲོ་མགོན་དབང་སྡུད་སྙིང་པོའི་རྣམ་ཐར་དུ་བྱུང་བ་བཞིན་དང༌།
དེ་སྔོན་ཙམ་ནས་བླ་བྲང་རྩེ་ཤོད་དབུས་ཕེབས་སྐབས་སྐུ་ཚབ་ཞིག་ལེགས་སྐྱེས་འབུལ་བར་མངགས། ཚེས་དགུའི་ཉིན་སྐྱེད་ལྷ་མེ་འབར་གྱི་མགོན་ཁང་གི་གཡས་གཡོན་རི་ནས་ཤག་མ་ཆེར་ཉིལ་བ་དང༌།
དེ་སྔོན་སྣྲོན་དང་གྲོ་བཞིན་ནང་ལའང་ཞལ་གྱི་ཆོ་འཕྲུལ་སྣ་ཚོགས་བྱུང་བ་རྣམས་ཞི་ཕྱིར། རྗེ་རྡོ་རྗེ་འཛིན་ཉིད་ཆིབས་བསྐྱོད་ཀྱིས་སྐྱེད་ལྷས་ལྷོ་རིའི་སྤང་སྟེང་དུ་ལྷ་བསངས།
ཕྱག་ནས་བཅས་དང༌། མགོན་ཁང་དུ་གཏོར་བསྔོ་བསྐང་བ་སོ་སོ་ནས་བརྒྱ་ཚར་སོགས་སྤྱི་བྱེའི་བསྟན་པ་ཐུགས་ཀྱི་དཔལ་

བེར་དམ་དུ་བཟུང་བའི་རླབས་ཆེན་རྒྱལ་སྲས་མཆོག་གི་མཛད་པས་ཞག་འགའ་ཞིག་འདས་རྗེས་སུ། སྐྱེད་ལྷའི་ལྷོ་རི་དེ་ན་རྗེ་ཉིད་གཏོར་འབུལ་མཛད་ཀྱིན་ཡོད་དགོངས་པར། མགོན་ཁང་མདུན་གྱི་རི་གཤམ་དེ་ནས་གཟུགས་མི་མཐོང་བའི་ཌཱ་མ་རུ་སྐད་སྦམ་པོ་བརྒྱ་ཙམ་ཞིག་བསྒྲིགས་ནས་དཀྲོལ་བ་ཟིལ་ཆེན་ཞིག་འཁྲུངས།
མགོ་ཟླའི་ནང་ཁལ་ཁ་དགེ་སློང་འཚོ་བྱེད་ཆུ་ནད་ཅན་ཞིག་སྐུའི་གམ་དུ་བཅར་བར་སྨན་བླའི་མདོ་ལུང་སོགས་མཛད།
ཁོང་རང་གི་ལུང་པར་དགེ་ལུགས་ཆོས་དང་གཙུག་ལག་ཁང་སོགས་གསར་འཛུགས་བགྱིས་པར་བཞུགས་རྒྱུའི་རྟེན་དང༌། དགོན་མིང་སོགས་ཞུས་འབྲས་ཐུབ་དབང་གནས་བཅུའི་ཞལ་ཐང༌། སྨན་བླའི་མདོ་དུང་དཀར་སོགས་བསྩལ་ཏེ་དགོན་མིང་ཐེག་ཆེན་དབང་རྒྱལ་གླིང་དུ་འདོགས་པར་མཛད།
དགེ་སློང་གི་ལུས་ཀྱང་བདེ་བར་གྱུར་ཏེ་མི་ཕྱེད་དད་པའི་ས་ལ་བཀོད། ཟླ་བ་དེ་ནས་བཛྲ་ཀཱི་ལ་ཡའི་སྒྲུབ་མཆོད་སྐབས་ཀྱི་ཞལ་འབག་གསར་བསྐྲུན་དུ་མར་རབ་གནས་ཀྱི་མེ་ཏོག་བརྒྱ་ཚར་བསྩལ་ཏེ་བྱིན་རླབས་ཀྱི་གཟི་འོད་འབར་བ་མཛད་པའི་སྐབས་སོ།།དགུང་གྲངས་ཞེ་གསུམ་དུ་ཕེབས་པ་ལྕགས་ཡོས་རྒྱལ་ཟླའི་མཇུག་ཙམ་གྱི་གཟིགས་སྣང་དུ།
རྗེ་ཉིད་བལ་ཡུལ་དུ་ཕེབས་པར་སྔར་བས་བག་དྲོ་ཞིང༌། མཆོད་རྟེན་བྱ་རུང་ཁ་ཤོར་ཤིན་ཏུ་འདྲོངས་ལ་གདུགས་ཆོས་འཁོར་གསེར་ཤོག་གིས་ཕྲལ་བྱུགས་ལྟ་བུའི་དབྱིབས་ཅན་ཞིག་གཟིགས་མུར། མི་འགའ་ཞིག་ནས་འདི་ལ་ཁྱོད་རང་དྲིལ་བུ་ཞིག་ཕུལ་ན་ཐམས་ཅད་ལ་ཕན་ཐོགས་ཡོད་

ཟེར་བ་ཞིག་འཁྲུངས་པ་བཞིན། རྗེ་ཉིད་ཀྱི་གསུང་ལས། བདེན་མིན་ཅི་ལྟར་ཡང་ཕན་དུ་རེ་ནས་དྲིལ་བུ་གསུང་བསྐུལ་རླུང་གཡབ། ཞལ་བྱང་སྨོན་ལམ་བདེ་སྐྱིད་དཔལ་སྟེར་བཅས་ངོ་མཚར་དུ་ཕུལ་བ་ཡིན་གསུངས། དེའི་སྦྱར་བྱང་དུ།
ཅེས་མ་འོངས་ལུང་བྱང་རྣམས་ལས། ལྔ་བརྒྱ་ཐ་མའི་དུས་འདིར་བལ་བོད་མི་རྟག་སྒྱུ་མའི་སྣང་ཚུལ་སྟོན་པར་གསུངས་པའི་དུས་དེར་སླེབས་པ་ལྟ་བུའི་གངས་རིའི་ལྗོངས་འདིར་མཆོད་ཡོན་དུ་མ་ཞིག་ལ་འཕོ་འགྱུར་རིམ་ཅན་བྱུང་བ་དང༌།
ངེད་རང་དྲན་ནས་རང་ལོ་བཅུ་བཞི་ལོན་པ་ནས་བཟུང་བཞི་བཅུ་ཞེ་སྐོར་ལོན་པའི་བར་བལ་ཡུལ་དུ་དུས་འཁྲུགས་ཆེ་ཆུང་སྣ་ཚོགས་རྒྱུན་མ་ཆད་ཅིང༌། མཐར་རྒྱ་གར་སོགས་ཡུལ་གྲུ་གཞན་ལའང་བརྡབ་ཟིངས་ལངས་པ་ལྟ་བུ་ཤར་སྐབས་བསྟན་འགྲོ་བདེ་སྐྱིད་བརྟས་ཕྱིར་ཕུལ་བ་ཡིན།
གསུངས་པའི་སྐབས་སུ། ངོ་མཚར་གྱི་རྣམ་ཐར་འདི་ལྟར་གླེང་སྟེ། དེའི་ཚེ་གཉའ་ནང་ཤོ་པ་ཟུང་གི་ཡི་གེ་ལས།
འདི་ནས་བང་མི་བལ་ཡུལ་ལ་འགྲོ་སྐབས་ཡོ་མོའི་ཆུ་སོགས་འབབ་པའི་ཆུ་ཆེན་ཞིག་ལ། རོང་ཕྱོགས་ཀྱི་གྲུ་ཤིང་གཞོང་ལྟ་བུ་ཞིག་རྒྱག་དགོས་འདུག་པས་གྲུ་དེ་རྡོ་ལ་ཐུག་པ་ལྟ་བུའི་རྐྱེན་གྱིས་ཆག་ནས་བང་མི་གྲུ་མཁན་སོགས་ཆུར་ཤོར་འདུག་རུང༌།
སྐྱབས་མགོན་ཁྱེད་རང་གི་ཐུགས་རྗེས་ཆུ་ཆུང་ས་ཞིག་ཏུ་བང་མི་གྲུ་མཁན་ཆག་སོགས་དང་དེ་ག་ནས་གནང་བའི་དྲིལ་བུ་བཀའ་ཐམ་སོགས་ལ་སྐྱོན་མེད་བྱུང་ངོ༌།
།དྲིལ་བུ་མཆོད་རྟེན་ཆེན་པོའི་ཤར་ཕྱོགས་སུ་ཆོས་འཁོར་བཅུ་གསུམ་གྱི་གཤམ་དུ་བཞུགས་པས་གསུང་སོགས་འགྲན་བྲལ་དུ་འདུག་

ཚུལ་བྲིས་ནས་ཕུལ་བ་བཞིན། རྗེ་རྒྱལ་སྲས་མཆོག་གི་ཐུགས་བསྐྱེད་སྨོན་ལམ་གྱི་དབང་གིས་ཕྱི་རོལ་འབྱུང་བའི་རྐྱེན་གྱིས་ཀྱང་བརྫི་བར་མི་ནུས་པ་དེ་ལྟར་ལགས་སོ། །ཟླ་མཇུག་ཏུ་གློ་བུར་དུ་པཎ་ཆེན་ཐམས་ཅད་མཁྱེན་པ་གཙང་ཆིབས་བསྒྱུར་གྱི་གླེང་བ་དང༌།
ཆིབས་ཟམ་བརྒྱུད་ལྷ་སར་ཁམས་ནས་འབྲུམ་བུའི་ནད་དོགས་ཀྱིས་ཐུགས་བསུན་པས་བསྟན་འགྲོའི་བདེ་ཐབས་གང་ལ་ཅི་འཚམས་ཞུ་དགོས། རྒྱལ་ཚབ་དམ་པ། བཀའི་གུང་བློན་ལྷན་རྒྱས་བཅས་ནས་བསྩལ་བ་བཞིན།
དེ་འཕྲལ་ལྗགས་ཆུ། སྲུང་སྐུད། སྐུ་ཁྲུས་སོགས་འབུལ་གནང་དང་ཆབས་གཅིག་གང་ཅིའི་སྙན་འབུལ་ཚང་མ་མཆོད་ཡོན་བསྟན་ལ་དགོངས་པའི་ཐུགས་བསྐྱེད་ཆེར་མཛད་པས་འཕྲལ་དུ་ནད་ཐག་ཆོད་པ་སོགས།
རྒྱལ་ཁམས་ཀུན་ཏུ་རྗེ་ཡི་ཐུགས་རྗེ་ལས་བྱུང་བའི་རྣམ་ཐར་སྒྲོགས་པ་ལ་གཅིག་ཏུ་གཞོལ་བར་གྱུར་ཏོ། །དེ་ནས་རྟ་ཟླའི་ནང་གི་གཏོར་སྤོད་ལེ་ཚན་ཉིན་གཉིས། ཉིན་གཅིག་ལ་བཀའ་དྲིན་ཆེ་སྟེ།
ཞག་ལྔའི་རིང་རྗེ་རྡོ་རྗེ་འཆང་ནས་སྐུལ་མཁན་དང་རྡོ་རྗེ་འཆང་སློབ་དཔོན་གཉིས་ཆར་གྱི་འགན་བཞེས་ཀྱིས་བདེ་གླིང་ཕུན་ཚོགས་ཡོངས་ནས་རི་ཁྲོད་མའི་བུམ་ཆོག་རྒྱས་པ་ཚོམས་ཆེན་དུ་མཛད།
འཕགས་པ་རིན་པོ་ཆེའི་རྣམ་ཐར་ཐང་སྐུ་ཞལ་གསར་བཞེངས་ཞལ་ཕྱེ་ཞིང་མཆོད་གཏོར་སོགས་རྒྱས་པ་དང༌། ཁྱད་པར་ཉེ་སྐོར་མི་ཕྱུག་ཚང་མའི་བཟའ་བཏུང་གི་ལྷག་མ་ནད་བདག་གཏོར་རྫས་སུ་བསྡུ་གནང་ཐོག་ཆོ་ག་སྨིན་གྲུབ་མཛད་དེ།
ནད་བདག་དཀར་དམར་ལ་དགའ་བའི་གཏོར་རྫོང་དུས། གོང་གི་རྫས་རྣམས་གཏོར་མ་དང་ཆབས་ཅིག་ཏིང་

འཛིན་སྔགས་རྒྱས་བསྔོ་གནང༌། དེ་དུས་ཀྱི་ནད་བདག་གྲྭ་པ་ལུས་སྟོད་ཤུ་བས་གང་བ་ཞིག་དང༌། བུད་མེད་འོ་ཟོ་ཁྱེར་བ་གཉིས་རྗེ་ཉིད་ཀྱིས་དངོས་སུ་གཟིགས་ཏེ། བཀའ་ལས་ནད་རིམས་དང་བྱང་འབྲོག་ཁྲོད་ལ་ཕྱུགས་ཁ་མི་གཙང་བ་འདི་གཉིས་ཀྱི་ཆོ་འཕྲུལ་ཡིན་འདུག་པས་ད་སྐྱོན་ཡོང་བ་མེད་གསུངས།
འཛམ་བུའི་གླིང་འདིའི་ཕྱི་རོལ་བདེ་བ་ཅན་གྱི་ཞིང་གི་ཤར་ཙམ་དུ། རི་ལུང་ཁང་བཟང་ཟས་ནོར་སོ་སོའི་འདོད་པ་བཞིན་དགོས་དགུ་འབྱུང་བ་ཞིག་ཏུ་རྫོང་གནང་གི་སྤྱན་དམིགས་བརྟན་པོ་དང༌།
ཉིན་རེ་བཞིན་ལྷ་ཆེན་རྩེ་ནས་ཕྱོགས་བཞིར་སྦྱངས་ཁྲུས་མཛད་པས། ཡུལ་ངན་གྱིས་དཔོན་སློབ་ཀུན་འདར་བུན་གྲང་འབུར་ཅན་དུ་གྱུར་ཀྱང༌།
བདག་བས་གཞན་གཅེས་བྱང་ཆུབ་སེམས་དཔའི་རྣམ་ཐར་གྱི་ངང་ནས་ཐུགས་རུས་མཛད་ཅིང་རྗེ་ཉིད་ཀྱི་ཐུགས་བསྐྱེད་ཀྱི་རི་ཁྲོད་མའི་ཐོག་རི་བྱ་སྡེར་མ་སོགས་ཕྱི་སྐོར་ཐང་འགའ་ཞིག་ཀྱང་སྔ་ཕྱིར་གནང༌།
དེ་ནས་བཟུང་རྒྱལ་ཁམས་སུ་འགོ་ནད་མི་འབྱུང་བའི་ཐབས་མུ་སྦྲེལ་དུ་མཛད། དབོ་ཟླ་ནང་འདོད་ཁམས་དབང་མོ་རྗེ་ཁོལ་གྱི་མདོས་ཆོག་བསྟན་འགྲོ་སྤྱི་སྒེར་གྱི་རིམ་གྲོར་ཆེད་དམིགས་དང༌། ནག་ཟླ་ནང་ས་སྐྱར་མི་རྩིས་ཤིག་བྱུང་སྐབས་རྗེ་རྡོ་རྗེ་འཆང་ཡབ་སྲས་ནས་མགུལ་ཆམ་ཞིག་ཀྱང་བཞེས།
སྣྲོན་ཟླའི་མདོ་སྡེ་ལྷ་མཆོད་ཐོག་བསམ་ཡས་ཆོས་སྐྱོང་གི་ལུང་ཡིན་ཚུལ་གྱིས། རབ་གྲྭ་ཞ་སེར་དུ་བསྒྱུར་དགོས་ཀྱི་མགོ་ཟུག་ལ་རྗེ་རྡོ་རྗེ་འཆང་ནས་མདོ་རྒྱུད་དགོངས་འགྲེལ་དང་བཅས་པའི་ལུང་དང་སྦྱར་ཏེ་རང་རང་གི་ལུགས་བཞིན་གྱིས་བསྟན་པ་ཕན་སླེབ་ཆེ་བའི་མཐའ་

འདོམས་མང་དུ་བསྩལ་ཡང་ལྡོག་པར་མ་གྱུར་ཅིང༌། ཆུ་སྟོད་ཟླ་ནང་ཞིག་འོད་གསལ་གྱི་ངང་དུ་གནས་གསར་རྡོ་རྗེ་འཆང་དེ་ཉིད་ཡང་ཡང་ཕེབས་ནས། ཞིག་དྲག་གི་བཀའ་འདོམས་དུ་མ་མཛད་མུ་ལས་ཐུགས་དགྱེས་ཉམས་ཀྱིས་ཆོས་འཕྲོ་རྣམས་བསྟུད་མར་མ་ཚང་མེད་པར་གནང་བ་ཞིག་འཁྲུངས་པས།
སྔར་མ་གསན་པའི་ཆོས་བཀའ་ཟབ་ཁྱད་ཅན་མང་པོ་ཞིག་དེ་དུས་འོད་གསལ་དུ་གསན་ཞིང༌། སྨིན་ཟླའི་ནང་རྗེ་ཉིད་ནས་ཁྲུས་སྔགས་ཀྱི་ཆུ་དང་རྫས་སྲུང་སོགས་ཉེ་སྐོར་ཀུན་ལ་བཀྱེ་གནང་དང་བསྟུན།
སངས་རྒྱས་པ། རི་ཁྲོད་མའི་བུམ་ཆོག་བཅས་མཛད་ནས་ཕྱོགས་བཞིར་སྦྱངས་ཁྲུས། སྲུང་མ་སྤྱི་དང་ལྷ་མོ་རྗེ་ཁོལ་ལ་འཕྲིན་འཆོལ་བཅས་ཉིན་གསུམ་སྔོན་འགྲོའི་ཟླ་བ་ཁ་ཤས་དེ་བཞིན་ནར་མར་མཛད།
མགོ་ཟླའི་ནང་གསེར་ཁར་འབྲུམ་དོགས་ཀྱི་གླེང་ཇེ་གསལ་གྱིས་གཞིས་རྩེ་སོགས་སུ་འོ་བརྒྱལ་གྱི་གནས་དང༌། ལམ་སྡེམས་ཀྱང་ཤིན་ཏུ་དམ་པ་དང༌། དེའི་ཚེ་འབྲུམ་སྲུང་དང་ཡོར་སྲུང་སྤྱན་གསལ་འཆང་བ་ཙམ་གྱིས་ནུས་པ་འཐོན་པ་བྱུང་བ་སྣང་ཞིང༌།
དེར་མ་ཟད་རྒྱུན་གྱི་ཞལ་འདོན་གཞུང་སྐོང་བ་གཏོར་བཟློག་སོགས་མདོར་ན་མཛད་འཕྲིན་ཐམས་ཅད་བསྟན་འགྲོ་སྤྱི་དགོས་ཀྱི་ཕན་བདེ་སྒྲུབ་པའི་ཆེད་ཁོ་ནར་སྨིན་པར་མཛད་དོ།།དགུང་གྲངས་ཞེ་བཞིར་ཕེབས་པ་ཆུ་འབྲུག་རྒྱལ་ཟླ་ནས་རྟ་ཟླའི་བར་ལ་བསྟན་འགྲོའི་དོན་དུ་སྐུ་དངོས་ཕེབས་ཀྱི།
རྒྱལ་ཁམས་ཀུན་ཏུ་ནད་མུག་ཞི་ཕྱིར་མགོན་ཁང་ཁག་ཏུ་བསྐང་འཕྲིན་དབོ་ཟླ་ནས་ནག་ཟླའི་བཅུ་བཞི་བར་

ལྷ་བསངས༌། རི་ཁྲོད་མའི་བུམ་ཆོག་ཕྱོགས་བཞིར་སྦྱངས་ཁྲུས་རེས་མོས་པརྞ་ཤ་བ་རིའི་མདོ་སོགས་མདོ་ཕྲན་བཅོ་ལྔ་ཙམ། ལྗགས་ཀློག སྒྲོལ་བཟློག་རྣམ་རྒྱལ་མའི་གཟུངས་སྟོང་འདོད་གསོལ་བཀྲ་ཤིས་རྣམས་དང༌།
དེ་ནས་ལྷ་མོ་རྗེ་ཁོལ་གྱི་མདོས་བསྐང་ལ་བདག་བསྐྱེད་ཕུར་ཆུང་བཅས་བཅུ་བཞིའི་ཉིན་གྲྭ་གྲངས་ཉི་ཤུ་སྐོར་གྱིས་གླུད་རྫོང་རྣམས་དང༌། མ་མོ་སྤྱི་གཏོར། རྗེ་ཁོལ་གྱི་བསྐང་གཏོར། མདོས་བཅས་བསམ་གླིང་དུ་སྤྱན་དྲངས་ཤིང༌།
དེའི་ཚེ་དབང་ཁང་དུ་མདོས་སྒྲིག་རྒྱུའི་སྔ་དྲོ་བུད་མེད་དཔལ་མོ་ཟེར་བ་ཞིག་གིས་དཀར་ཡོལ་ཆེ་ལེགས་ཟུང་དང་ཆུང་བ་གཅིག་བཅས་འབྲས་དཀར་གྱིས་ཕྱུར་པོར་བཀང་སྟེ་ཕུལ་བ་དང༌།
མདོས་ཚུགས་པའི་ཞག་ཤས་ནས་གདན་ས་དན་ཁྲོད་ཀྱི་བུ་མོ་འགའ་ཞིག་གི་རྩེ་དགའི་དོ་རར་རྡོ་འཇིམ་ལ་བཅོས་པའི་ལུས་རྒྱན་འཆོར་མོར་བགྱིས་ཏེ་ལྷན་འཚོག་གིས་གཙུག་ལག་ཁང་གི་འགག་དང་སྡེ་གསེབ་རྣམས་སུ་རྒྱུ་བ་སོགས།
མ་མོ་མཁའ་འགྲོའི་ཆོ་འཕྲུལ་འཁོར་ཉམས་ཅི་ཡང་བྱུང་ཞིང་གྲོལ་ནས་ཞག་གསུམ་པའི་ཐོ་རེངས་འོད་གསལ་དུ། མི་ཕོ་མོ་མང་པོས་རྗེ་ཉིད་ལ་དད་འདུན་ལྷག་པར་ཆེ་བ་དང༌། བུད་མེད་གཅིག་འཆོར་གཉིས་འཆོར་བདུན་བརྒྱད་ཅིག་འོངས་ནས་པད་སྐོར་སོགས་ལུས་ཀྱི་རྣམ་འགྱུར་དོད་ཉམས་དང༌།
སྐད་སྦོམ་ཕྲ་སྙོམས་ཤིང་བཟང་བས། ཚེ་དབང་ཞུ་ལ་ཕེབས་ཞེས་གླུ་དབྱངས་བླངས་ཏེ་ཁྲོམ་ལྟ་བུ་ཞིག་ལ་བརྡ་གཏོང་བའི་ལྟས་འཁྲུངས་པ་ནི།
སྤྱིར་རྒྱལ་ཁམས་ནད་དོགས་མྱུར་དུ་ཞི་བ་དང༌། ལྷག་པར་ཡུལ་གྲུ་འདི་ཉིད་དུ་བདེ་འཇགས་འབྱུང་བ་དང་ཡང་སྒོས་

རྗེ་རྡོ་རྗེ་འཆང་ཉིད་ཀྱི་སྐུ་འཕྲང་འཚུབ་མ་ཞི་བའི་རྟགས་སུ་གོར་མ་ཆག་གོ །དེ་ལྟའི་སྐབས་རྒྱལ་ཁམས་སུ་རྗེ་ཉིད་ཀྱི་ལྗགས་ཆུ་རིམས་སྲུང་སོགས་ཀྱིས་ཕལ་ཆེར་ཁྱབ་ཅིང༌། གོང་གསལ་གྱི་ཐུགས་བསྐྱེད་དེ་དག་བཅས་ཉིད་ཀྱི་སྐུ་དྲིན་གྱིས་བསྐྱངས་སོ་ཞེས་པའི་སྒྲ་སྒྲོགས་པས་བྲེལ་བ་བཞིན་དོན་ལའང་གནས་སོ།
།ས་ཟླའི་མཇུག་ཐས་སེ་ཏཱ་ལ་སྦོ་ཤོག་ཐུའི་གསུང་མངགས་ཞིབ་ཆ་བཅས། བླ་མ་སངས་རྒྱས་དོན་གྲུབ་དཔོན་གཡོག་འབྱོར་བ་རྗེ་ཉིད་རིལ་སྒྲུབ་བཅད་རྒྱ་འགྲིག་པས་ཞག་འགའ་སྒུག་ཐོག་ནས།
རྟེན་འབྲེལ་རབ་ལ་སྒྲིག་མི་དགོས་པར་འགྲིག་པ་ནི། སྣྲོན་ཟླའི་ཚེས་གཉིས་ལ་འཇམ་མགོན་ཁམས་གསུམ་དབང་སྡུད་ཉིད་ཀྱཻ་རྡོ་རྗེའི་རྒྱུད་འདོན་ལ་ཐོག་མར་ཕེབས་དུས་བླ་མ་དཔོན་གཡོག་ལ་འབྱོར་ཕྱག་ཐོག་ཁོང་ཚོས་མགུལ་ལ་བཀྲ་ཤིས་པའི་ལྷ་དར་ཕུལ་བ་དང༌།
ཚེས་གསུམ་ཉིན་སྤྲུལ་པའི་ལྷ་ཁང་ཆེན་མོར་ཟབ་པའི་ཡང་རྩེ་བླ་མའི་རྣལ་འབྱོར་ཉམས་བཞེས་པ་མདོ་སྔགས་ཚོགས་ཡོངས་ཀྱི་དབུར་རྗེ་ཡབ་སྲས་བྱོན་ཐོག
དམ་ཚིག་འགྱུར་མེད་བས་སེ་ཕྱག་རྡོར་སྐྱབས་ཀྱི་གསུང་ཤོག་རྟེན་གྱ་ནོམ་པས་ཐོག་དྲངས། མཎྜལ་གྱིས་གཙོས་དངུལ་བྲེ་ཆེན་མང་པོའི་འབུལ་ཆེན་མཛད་པ་སོགས་དགེ་ལེགས་རྟེན་འབྲེལ་བཟང་པོ་རབ་འབྱམས་རྒྱལ་བའི་ཞིང་ཁམས་སུའང་ཁྱབ་ཅིང་གྲུབ་པར་གྱུར་ཏོ།
།དེ་ནང་ཆུ་སྟོད་དགེ་ཚ་དང༌། བཅོ་ལྔར་ཞལ་དྲོ་ལྷ་ཁང་དུ་རྗེ་ཉིད་ཀྱིས་དེབ་སྒྲིགས་བཞིན་བསྟན་དོན་རྒྱ་ཆེར་མཛད་པ་ནི་རྣམ་པ་ཀུན་ཏུའོ།
།གྲོ་བཞིན་ཕུར་སྒྲུབ་ཉེར་གཅིག་མུས་ཆེན་མཆོད་བསྔོར་དཔལ་འཁོར་ལོ་བདེ་མཆོག་གི་རྣམ་སྤྲུལ་ཡིན་པའི་བསྔགས་

བརྗོད་མཛད་པས། དེའི་ཐོ་རེངས་ཀྱི་འོད་གསལ་དུ། རྗེ་ཉིད་ཁྱད་འཕགས་ལྷོའི་མགོན་ཁང་ན་བཞུགས་མུར། དར་ཙམ་ནས་སྲས་ཡུམ་གཉིས་ཀྱང་ཕེབས་བྱུང་བ་ལ། རྗེ་ཉིད་ནས་རྟེན་བཤད་གནང་རྒྱུ་ཡིན་དགོངས་པར་རྟེན་ཁྲིའི་སྟེང་ན་བདེ་མཆོག་ལྷན་སྐྱེས་ཀྱི་སྐུ་ཡུམ་ཕག་མོའང་སྔོན་མོས་འཁྱུད་པ་འཇིམ་སྐུ་ཁྲུ་གང་ཙམ་ཞིག་གི་བཞུགས་གདན་ཉི་དཀྱིལ་དེ་ལ།
གསེར་ཡིག་དབུ་ཆེན་གྱིས། ཀ་ལིངྐའི་ཚོགས་དཔོན་གྱིས་ཕུལ།
ས་སྐྱར་གདུང་བྱོན་ཡོང༌། གེགས་ཆགས་ལན་ཚན་གསུམ་མཆིས་པའི་གཉིས་མཉེལ་ཚུལ་དང༌། གསུམ་པ་ཤར་ལྷོའི་དམར་གྲིབ་ལ་འཛེམ་ཟེར་བ་ཞིག་བྲིས་འདུག་པ་དང༌། རྟེན་ཁྲི་གཞན་ཞིག་ན་ཁ་ཆེ་པཎ་ཆེན་གྱི་ཐུགས་དམ་བདེ་མཆོག་ལྷན་སྐྱེས་ཀྱི་གསེར་ཟངས་ཀྱི་སྐུ་མཁྱིད་གང་ཙམ་ཞིག་བཅས་གཟིགས་སྣང་དུ་འཁྲུངས་པ་འདི་ལ།
རྗེ་རྡོ་རྗེ་འཆང་གི་བཀའ་ལས། ཀ་ལིངྒ་འདི་བདེ་མཆོག་གསུང་འཁོར་གྱི་གྲས་ལུས་ཀྱི་ཁ་ནང་མཉེ་མའི་ཁམས་སྦྱོང་བྱེད་དང༌།
ཕྱི་ཤར་ལྷོའི་རྩིབས་ན་རབ་ཏུ་བཟང་པོ་དང་ཤྱཱ་མ་དེ་བ་བཅས་ཡིན་པས་བརྡ་ཚིག་གང་ཡིན་ནི་དབྱེ་དཀའ་གསུངས་པ་འདི་ལ་གནད་ཁྱད་པར་བ་ཞིག་ཡོད་སྙམ་ཡང་རེ་ཞིག་བཏང་སྙོམས་སུ་བཞག
དེའི་ཚེ་འཇམ་མགོན་དབང་སྡུད་སྙིང་པོ་ཉིད་ཕུར་སྒྲུབ་ཚོགས་ཕེབས་ཐོག་མའི་སྐབས་དང༌། ཁྲུམས་ཟླའི་ཚེས་གསུམ་ལ་ལྷ་ཆེན་ནས་སངས་རྒྱས་དོན་འགྲུབ་ཆོས་ཁྲིམས་མཛད་གོང་གསུང་བརྟག་ཞུས་པའི་ཐོ་རེངས་འོད་གསལ་དུ།
རྗེ་ཉིད་ལྷོ་བྱང་དགེ་འདུན་རྣམས་དང་ལྷན་དུ་བཞུགས་ཐོག་སྐུ་སང་ཞིག་མཛད་པར། མཁན་རིན་པོ་

ཆེ་ནས། སྔར་ཡང་ལྷ་ཁང་བླ་བྲང་དུ་ཐུབ་སྐུ་ཁྱད་ཅན་ཞིག་འབྱོར་ཞིང༌། ད་དུང་འབྱོར་རྒྱུ་ཞིག་གཞན་ནས་གདན་སར་ཞུས་ཚོད་འདུག་ཀྱང་ལན་མ་གནང་བས་མ་འབྱོར་གསུངས་པ་ལ། རྗེ་ཉིད་ཀྱི་དགོངས་པར་ཡང༌། སྔར་ནས་ཐུབ་སྐུ་ཞིག་སེར་ཕྲེང་སོགས་ཀྱིས་དྲངས་པ་ཡིན།
ད་དུང་འབྱོར་ཚེ་དེ་བཞིན་གྱི་དགོངས་མུར་ཐུབ་སྐུ་དེ་འབུལ་མི་ཡིན་རྒྱུའི་མུས་ཕྱོགས་ནས་དགེ་སློང་བུད་མེད་ཀྱི་ཆས་ཅན་ཞིག་འདུག་པར། བཀའ་ལས་སྤྱིར་དགེ་སློང་གི་སྐྱ་ཆས་དང༌།
བྱེ་བྲག་བུད་མེད་ཀྱི་ཆས་འདི་འདྲ་གླང་དར་མའི་དགེ་སློང་ཡིན་འདྲ་གསུངས་པས། ངེད་ལ་དགོས་གལ་ཞིག་བྱུང་ནས་བྱས་པ་ཡིན་ཟེར་བར། འདོན་པ་ཅི་ཤེས་དྲི་བར་མཛད་ལན།
མ་ཎི་ལས་མི་ཤེས་ཟེར་བས་རྫུན་ཡིན་དགོངས་ནས། ཁྱེད་རང་མཚན་བརྗོད། བཟང་སྤྱོད་ལྟུང་བཤགས་རྣམས་སྤྱིར་འདོན་པ་དང༌། བྱེ་བྲག་རང་རེའི་ལུགས་ལ་གོང་མ་ལྔ་བསྟོད་མེད་ན་མི་རུང་བས་ཐོན་གསུངས་པས།
རྩོད་པ་བགྱིད་རྩིས་ཀྱིས་གོང་མ་ལྔ་ཅི་ཡིན་ཟེར། དཀར་པོ་རྣམ་གསུམ་དང་ཆོས་རྗེ་ཁུ་དབོན་ཡིན་གསུངས་པས་མགོ་གུག་གུག་བྱེད་མུར་འོད་གསལ་འབྱམས་པ་ཞིག་འཁྲུངས་པས། བཀའ་ལས། ད་ལྟའི་མཁན་པོ་དང༌།
སླད་ནས་འབྱོན་འགྱུར་ཞིག་ཀྱང་ཁྱད་མཚར་ཡོད་ངོར། གདན་ས་རང་ནས་འགྲིག་མིན་བྱུང་དོགས་བཅས་མ་འོངས་ལུང་བསྟན་འདྲ་ཞིང༌། བུད་མེད་ཀྱི་ཆས་བགྱིས་པ་གབ་ཚིག་བཟང་ངན་དབྱེ་དཀའ་གསུངས། ཡང་ཚེས་བདུན་གྱི་ཐོ་རེངས་སྔགས་འཆང་ཆོས་ཀྱི་རྒྱལ་པོས་བྱས་འགྱུར་ནས་གསུང་ཆེན་པོའི་སྒོ་ནས་གསུང་

མགུར་ཞིག་མཛད་བྱུང་བ་ལ། དེའི་གསུང་ལན་རྗེ་རྡོ་རྗེ་འཆང་ཉིད་ཀྱིས་ས་སྐྱ་ནས་འབུལ་གནང་གིས་ཕར་གསན་ཚུར་གསན་ཤིན་ཏུ་གསལ་བར་འཁྲུངས་ཀྱང་ཚིག་དོན་ཇི་བཞིན་མ་ངེས། ཞེས་གསུངས་པ་འདི་དག་ནི། ཉེ་རིང་ཀུན་ལ་སྙོམས་པ་ཚངས་པའི་དབྱངས།
ཞེས་གསུང་གི་གསང་བར་མངའ་བརྙེས་པའི་བརྡའོ། །སྔོན་སྔགས་འཆང་ཉིད་ལ་ས་ལོ་ཙྭ་བ་འོད་གསལ་དུ་བྱོན་ནས་ལུང་བསྟན་ཕུལ་དུ་བྱུང་བར་བསྩལ་བ་བཞིན། རྗེ་ཉིད་ལའང་སྔགས་འཆང་ཆོས་ཀྱི་རྒྱལ་པོ་ཞལ་གཟིགས་ཀྱི་དཀའ་གསང་རྨད་དུ་བྱུང་བ་གྲོལ་བ་ནི་གོར་མ་ཆག་ཀྱང༌།
དེ་དུས་སུ་མ་ཟད། དུས་གནས་དང་བསྟུན་པར་མཛད་དེ་གནད་ཆེ་བར་འགའ་ཞིག་གི་ཚེ་རྣམ་པ་ཀུན་ཏུ་མ་ངེས་པའི་ཟོལ་མཛད་ཅིང༌།
གཞན་དུ་བསྙེལ་བ་མི་མངའ་བའི་ངང་ཚུལ་བཟང་པོ་རྗེ་ཉིད་ལ་མངའ་བ་ནི་མ་བཅོས་ལྷུན་གྲུབ་བོ། །ཚེས་བརྒྱད་ནས་ཕུན་གླིང་དབང་ཁང་དུ་སྲས་ཡུམ་རྣམས་ལ། ཀྱཻ་རྡོ་རྗེའི་རྒྱུད་དབང་རྡུལ་དཀྱིལ་སྟེང་ནས་དང༌།
ཨཥྚའི་བཟླས་ལུང་བཅས་རྒྱས་པར་བསྩལ་བ་དེ་ནི། འཇམ་མགོན་གཅུང་རིན་པོ་ཆེ་གོང་གསལ་གྱི་ལྷུམས་ཞུགས་ཐོག་གོ་ཆོད་པར་ཞལ་གྱིས་བཞེས་པའི་དབང་དེ་དང༌། སྐུ་བལྟམས་ནས་འདི་ཉིད་སྨིན་བྱེད་ཀྱི་ཐོག་མ་རང་ཡིན་པར་ངེས་ལ།
དེ་དང་མུ་སྦྲེལ་ཞུ་དབོན་ངག་དབང་དགེ་ལེགས་དང༌། མཁས་དབང་ཞེ་དྲུང་སློབ་གྲྭ་དགེ་རྒན་བཅས་ལའང་བསྩལ་ཞིང༌། རིགས་ཆ་རྩ་རྒྱུད་སྡོམ་གསུམ་རྣམ་གསུམ་རྣམ་གཉིས་བཅས་ཀྱི་ཚོགས་དབུ་དང༌།
ཆོས་ལྷུན་མཁན་གསར་ལ་མངའ་གསོལ་སྦྱངས་ཁྲུས། འཇམ་

མགོན་སྐུ་མཆེད། རྗེ་བཙུན་དྲུང་ཟུང་རྒྱལ་ཡུམ་བཅས་ལ་ཀུན་རིག་དབང་རྡུལ་དཀྱིལ་སྟེང་ནས་དང༌། བསྙེན་ཐབས་ཀྱི་ལྗགས་ལུང་བཅས་བསྩལ། བཀྲ་ཤིས་ཟླ་བ་དེའི་ནང་ལྷ་ཆེན་ཁྱམས་སྟོད་གསེར་ཁྲི་རིན་པོ་ཆེ་གསར་བསྐྲུན་མཛད་རྒྱུའི་བཀའ་འདོམས་བཞིན།
མཛོད་འཛིན་ནས་ལྷ་བཟོ་ཟླ་འོད་སོགས་ལ་བཀའ་མངགས་ཏེ་ཧ་ལམ་གྱི་ཙག་པར་ཟླ་བ་དེའི་ཚེས་དགེ་བར་སྤྱན་བདར་དུས། ཞལ་དཀར་འབྲས་སིལ་གྱིས་གཏམས་པ་ཕུལ་བ་དང༌།
སྟབས་འགྲིག་བྱུང་བས་ལ་ཉེ་བཟང་བའི་སྒོ་དང་པོ་དང༌། དབྱུག་ཟླའི་ནང་ལྷ་བཟོ་ཟླ་འོད་ནས་ངོར་ཐར་རྩེ་གུར་ཞལ་ལྷ་མོ་སྟག་ཞོན་རྣམས་དང༌། རྗེ་དཔལ་ལྡན་ཆོས་སྐྱོང་གི་དགོངས་རྫོགས་རྟེན་རྣམས་བསྐྲུན་པར་བཀས་མངགས་ཤིང༌།
གཟུངས་འདོད་གསོལ་སོགས་ཆ་རྐྱེན་བཅས་ལེགས་པར་གདམས། དེ་ནས་ཞུ་དབོན་དང་སྡེ་དགེའི་ཧོར་འདྲ་བཅས་ལ་སྤྱན་གཟིགས་གཙོ་འཁོར་གསུམ་གྱི་རྗེས་གནང་དང༌། ལུང་ཕོན་ཆེ་བ་བཅས་བསྩལ།
མཁས་དབང་ཞེ་དྲུང་ལ་འཐོན་ཕྱག་ཐོག་རིག་གནས་བསྐོར་ལས་པའི་བཀའ་བསྩལ་ཞིབ་རྒྱས་མཛད་པས་ཁོང་དགྱེས་དགུར་སོན་ཅིང་གནང་ཆའང་གྱ་ནོམ་པར་སྟོབ་པར་མཛད། སྨིན་ཟླའི་ནང་རྗེ་ཉིད་དང་ཞབས་འབྲིང་པ་ཆེན་པོ་གཟིམ་འོད་བཅས་ནས་སྡོམ་གསུམ་ཁ་སྐོང་བདུད་རྩི་ཉིང་ཁུ།
གདུང་རབས་གསོལ་འདེབས་ཁ་སྐོང་བཅས་དང༌། ཕུན་ཚོགས་དགེ་ལེགས་མ། གཏོར་མ་བརྒྱ་རྩ། དཀར་ཆ་བཞི། དེ་དག་གི་གསལ་བྱེད་བཅས་ལྗགས་ཞུས་དག་པར་མཛད་དེ་ཆོས་སྦྱིན་མི་ཟད་པར་དུ་བསྐྲུན་པའི་བཀའ་འདོམས་དང༌།
ཚེས་

བཅུ་དགུར་དར་མདོ་ཕ་སྒར་དང་ཆུ་འབུམ་བླ་མ་གཉིས་ཀྱི་འབུལ་བཞེས་ལ་ཚོགས་དབུར་ཕེབས་ཤིང༌། འདིས་མཚོན་སྔ་ཕྱི་ཀུན་ཏུ་འབུལ་བཞེས་ཚོགས་ཕེབས་མཛད་པ་མང་ངོ༌། །དགུང་གྲངས་ཞེ་ལྔར་ཕེབས་པ་ཆུ་སྦྲུལ་ལོར་སྐུ་འཕྲང་ཤིན་ཏུ་འཚུབ་པ་ཡོད་ཐོག
བོད་ལོ་གསར་བ་ནས་བཟུང་ལོ་གང་ཕྱིར་ཕེབས་སྤངས་ཏེ། སྐུ་ཚེའི་ཆོ་ག་ཚུགས་འཕྲལ་ཞིག་ཏུ། ཟེའུ་ལྷ་ཁང་འདྲ་མོ་ཞིག་ནས་ཚེ་དཔག་མེད་ཀྱི་སྐུ་ཆེ་ཆུང་སྣ་ཚོགས་ཤིག་རྙེད་པ་འཁྲུངས་པ་དང་མཉམ་དུ།
འཇམ་མགོན་དབང་གི་མཚན་ཅན་གང་ལའང་གཙུག་ཏོར་རྣམ་རྒྱལ་གྱི་སྐུ་ཞིག་དང༌། ཡང་རྒྱལ་ཟླའི་ནང་ཞིག་ལ་སྐུ་པར་མང་པོ་ཞིག་གི་ཁྲོད་ནས་ཚེ་དཔག་མེད་ཀྱི་སྐུ་པར་གསལ་བ་རྣམས་རྙེད་པ་འཁྲུངས་པ་ནི།
སྐུ་ཚེའི་འཕྲང་ལས་གྲོལ་ནས་བསྟན་འགྲོའི་དཔལ་མགོན་དུ་ཡུན་རིང་འཚོ་ཞིང་གཞེས་པའི་བརྡར་ནེམ་ནུར་དང༌། ཡང་དབོ་ཟླའི་ཚེས་གཅིག་ཐོ་རེངས་གངས་རི་ཆེན་པོའི་ཁྲོད་ནས་འབྲས་དཀར་ཁལ་དུ་མ་ཞིག་རྙེད་པ་གནང་མུར།
ལྷོ་རང་གི་ལམ་ཡིན་དགོངས་པ་ཞིག་ཤར་བ་ནི། དེ་དུས་བསྟན་གསོལ་གནང་མུས་ཡིན་པ་བཞིན། ཇོ་མོ་ལྷ་རིའི་ཆོ་འཕྲུལ་ཞིག་ཡིན་འདྲ་གསུངས། དེ་ནས་བཟུང་རྒྱུན་རིང་བར་ལྗོངས་འདིས་མཚོན་འཛམ་གླིང་སྣོད་བཅུད་སྤྱི་དང༌།
བྱེ་བྲག་བསྟན་འཛིན་སྐྱེས་ཆེན་དམ་པ་རྣམས་ཞབས་པད་བརྟན་ཕྱིར་བསྟན་སྲུངརྒྱ་མཚོར་འཕྲིན་འཆོལ་དང༌། དེ་དག་དཔལ་དང་གཟི་འབར་དུ་བསྐྱེད་དེ་ལྷ་བསངས།
བསྟན་གསོལ། འགོ་ལྷ། དགྲ་ལྷ། སྡེ་བརྒྱད་ཆ་

སྙོམས་བཅས་ཆག་མེད་མཛད་སྐབས་ཤིག རྒྱལ་ཚབ་མཆོག་ནས་མགོན་ཁང་རྣམས་སུ་འཕྲིན་གསོལ་སྙན་ཤལ་སོགས་བསྩལ་བ་བཞིན་རྗེ་ཉིད་ཀྱི་ཐུགས་སྨོན་དང་བཅས་ཇི་བཞིན་བཀའ་ཡིས་འདོམས། ཡང་ཚེས་གཉིས་ཀྱི་ཐོ་རེངས་ཆོས་ལྷུན་དབུ་བྱེད་བྱམས་པ་ཡིན་སྙམ་པ་ཞིག་ནས།
བྱམས་པ་མཆེད་ལྔའི་ཡ་གྱལ་ཆོས་ལྷུན་བྱམས་སྐུའི་ལོ་རྒྱུས་རྗེ་རྡོ་རྗེ་འཆང་ལ་ཞུ་མུར། རབ་གནས་དུས་བྱམས་པ་དགེ་སློང་རྣམ་པས་ལྷུང་བཟེད་ཆུས་གང་བ་བསྣམས་པ་ཞིག་ཐིམ་ཟེར་བ་དང༌།
ཤོག་དྲིལ་ལོ་རྒྱུས་ཀྱི་ཡི་གེ་ཡོད་པ་ཞིག་ན། དེ་མར་པ་མི་ལ་ཞལ་གཟིགས། བརྒྱུད་པའི་རྩ་བ་ས་ར་ཧ། ཏཻ་ལོ་པ་རྣམས་ཀྱང་གཟིགས་ཤིང་ཁྱད་པར་འགྲོ་མགོན་འཆི་བདག་གི་འཇིགས་པ་ལས་ཐར་ཟེར་བ་ཞིག་འཁྲུངས་པ་ནི།
ཞེ་ལྔའི་སྐུ་འཕྲང་འཚུབ་མ་ལས་གྲོལ་ཞིང༌། སྐུ་ཞི་བར་ཐིམ་དུས་ཀྱི་ལུང་བསྟན་ཞིབ་གསལ་དུ་གོར་མ་ཆག་དེ་ལོ་རྒྱལ་ཚབ་དེ་མོ་རིན་པོ་ཆེ་ངག་དབང་འཇམ་དཔལ་དགེ་ལེགས་རྒྱ་མཚོས།
ཟན་ཡང་མི་འགྱུར་ལྷུན་གྱིས་གྲུབ་པའི་གནྔྷོ་ལ་ཆེན་པོར་ཞིག་གསོས་ཀྱིས་མཚོན། སྤྱི་སྒོས་བསྟན་འགྲོའི་བདེ་ཐབས་ལ་ཆེད་དུ་དགོངས་པའི་རིམ་གྲོའི་ཐེབས་སུ་དངོས་འབྱོར་གྱ་ནོམ་པ་བསྩལ་བ་བཞིན།
ཆོས་དུང་རིན་པོ་ཆེ་གསུང་བསྐུལ་གྱིས་མཚོན་མཛད་སྒོ་ཀུན་གང་འཚམས་ཡེ་ཤེས་གཟིགས་པས་གནད་སྨིན་གནང༌། ས་གའི་ནང་དགོངས་ཉུལ་ཞིག་རྗེ་ཉིད་ཐུགས་དམ་ལ་བཞུགས་མུར། རྒྱུ་མཚན་མེད་པར་སྐུ་ཤིན་ཏུ་ཉོག་ཉམས་ཀྱིས་ཐུགས་སྣང་ནུབ་པ་ལྟ་བུ་གྲུབ་འཕྲལ།
གཞུང་ཞབས་ནས་བསམ་ཡས་སྐུ་རྟེན་སྐོར་གྱི་ཆིབས་ཟམ་

འབྱོར་བས། དམ་སེལ་སྦྱོངས་ཐབས་སོགས་རིམ་གྲོ་རྣམས་གབ་སྦས་མེད་པར་བསྩལ། སྣྲོན་ཟླའི་མདོ་སྡེ་ལྷ་མཆོད་ཐོག་སྐུ་རྟེན་འཕྲིན་ལས་སམ་སྐལ་ལྡན་འོས་ཤར་སུ་ཞིག་ལ་ཞལ་གཟིགས་ཀྱང་དམ་བསྒྲགས་འཕྲིན་འཆོལ་སོགས་མཛད་དགོས་ཀྱི་གསུང་མཆིད་རྒྱལ་ཚབ་མཆོག་ཏུ་ཞིབ་ལྷོངས་དང༌།
རྗེ་ཉིད་ནས་ཀྱང་བཞི་ཐོག་རྩེར་ལྷ་བསངས་རྒྱས་པ་བསྩལ་རྒྱུའི་ཐོ་རེངས། ཐུགས་ཉམས་དང་འོད་གསལ་འདྲེས་པའི་མུར། བནྡེ་གཟུགས་བཟང་གཟི་བརྗིད་ཅན་ཞིག་ཁ་བཏགས་ཐོག་ནས་གླེང་མོ་བྱེད་ལ་ཁད་ཡལ་བ་ཞིག་འཁྲུངས་པ་ནི།
དཔལ་ལྡན་པུ་ཏྲ་དམར་པོ་ཉིད་ཀྱིས་འཕྲིན་ལས་གཡེལ་བ་མེད་པའི་བརྡ་དང༌། ཆུ་སྟོད་ཚེས་བཅུ་ནས་ཉིན་གསུམ་རིང་སྣོད་བཅུད་སྤྱི་དང་བྱེ་བྲག་གི་བཅུད་འཕེལ་ཕྱིར་ནོར་མཆོག་སྡེ་དགེ་ཞུ་ཆེན་རིན་ཆེན་གསུང་རབ་ལས་རྗེ་རྡོ་རྗེ་འཆང་ཉིད་དབྱངས་རོལ་སོགས་ཀྱི་དེབ་སྦྱར་ཏེ་ཐོག་མར་གནང་སྐབས།
གནང་ཉིན་ཁོ་ནར་སྡེ་དགེ་ནས་ཞུ་ཤོག་རྟེན་གསེེར་དངུལ་དར་གོས་རྡོ་དྲིལ་ཌཱ་རུ་ཕྲེང་བ་སོགས་སྤམ་མཐོ་བ་འབུལ་འབྱོར་ཚང་མ་ཕྱྭ་རྟེན་གྲས་སུ་ཕྱག་རྟགས་འབུར་བ་དང༌།
ཕྱྭ་སྒོ་དབྱེ་བའི་སྐབས། འཇམ་མགོན་སྐུ་མཆེད་ཡུམ་མཆོག་བཅས་ལ་ཕྱྭ་རྫས་བསྟར་ཞིང་ཞལ་འདོན་གྱི་ཚེ་རྒྱུ་མཚན་མེད་པར་ཆོས་དུང་དཀར་པོ་རྒྱང་གྲགས་ཀྱི་གསུང་རྒྱུན་མ་ཆད་པར་རྗེ་ཉིད་ཀྱི་སྙན་ཁུང་དུ་གསན་ཅིང༌།
ཕྱྭ་འགུགས་གྲུབ་ནས་གོང་གི་སྡེ་དགེའི་རྟེན་རྣམས་རྒྱ་བཀྲོལ་ནས་དམར་པོ་སྐོར་གསུམ་གྱི་སྔགས་བཟླ་བར་མཛད་དེ།
རྡོ་དྲིལ། ཌཱ་རུའི་གསུང་བསྐུལ་ཞིང་ཕྲེང་བ་ནི་བྱང་དར་དམར་པོས་དྲིལ་ནས་

འདུག་པ་རྟེན་འབྲེལ་ཤིན་ཏུ་ལེགས་པར་བསྩལ། བཅོ་ལྔའི་ཐོ་རེངས་ཁྱད་འཕགས་བླ་མ་ལྷ་ཁང་གི་རིང་བསྲེལ་ལས་རིང་བསྲེལ་གྱི་ཆར་བབས་པ་འཁྲུངས་པ་དང༌། བཅོ་བརྒྱད་ཐོ་རེངས་ནས་གཡབ་འཁོར་གོས་ཡོལ་ཅན་ན་མི་མང་པོ་བདུད་རྩི་རིལ་བུར་སྒྲིལ་བར།
ཉི་མ་ཞུད་ལ་ཁད་ཤར་བས། དེ་ཉིན་འབྲུག་ཆོས་འཁོར་བསོད་ནམས་ཕོ་བྲང་གི་ནང་རྟེན་རྣམས་ལ་རིང་བསྲེལ་གཙོ་གྱུར་གྱི་གཟུངས་ཞུགས་དགོས་ཚུལ་གསུངས་པ་བཞིན།
དེ་ལྟའི་ལོ་རྒྱུས་དང་བཅས་སྩོལ་བར་མཛད་པའང་རིང་མིན་ནས་འབྲུག་ཕྱོགས་མེ་སྐྱོན་གྱིས་རྟེན་མང་པོ་དམིགས་མེད་དུ་སོང་བ་སོགས་དུས་གསུམ་སྒྲིབ་མེད་གཟིགས་པ་ཟེར་བ་དེ་འདི་འདྲའི་རིགས་ལ་གསུང་ངམ་སྙམ།
གཞན་ཡང་ཟླ་ནང་དེར་ས་ངོར་སྡེ་གསུམ་གྱི་སྐུ་གེགས་སེལ་ཕྱིར་ཆོས་སྲུང་རྒྱ་མཚོར་འཕྲིན་འཆོལ་ལ་ཐུགས་གཞོལ་བ་དང༌། གོང་གི་གསེར་ཁྲི་རིན་པོ་ཆེའི་ཤིང་བརྐོས་ཡོངས་རྫོགས་གྲུབ་ནས། སྔོན་ཐུབ་པའི་དབང་པོས་ཆོས་ཀྱི་འཁོར་ལོ་བསྐོར་བའི་དུས་ཆེན་ཟླ་བའི་ཉེར་དྲུག་སྔོན་མ་ས་ནང་འཕྲོད་ཐོག་རྗེ་ཉིད་ཀྱི་དབུ་སྐྱེས་ཀྱི་ཕོན་པོ་གསར་པ་བསྐྲུན་སྐབས།
རྡོར་བྲག་པདྨ་འཕྲིན་ལས་ཀྱི་རྣམ་ཐར་ཁ་པ་ལྗགས་ཀློག་མུར།
ཚོགས་ཀྱི་འཁོར་ལོའི་དགའ་སྟོན་ལ་ལོངས་སྤྱོད་དོ། །གསུང་བ་དང་མཛོད་འཛིན་ནས་སྤྱན་བདར་ཕུལ་བ་དུས་འགྲིག་ཅིང་འོ་ཐུད་བཞེས་མུ་དང༌། གློ་བུར་ཆར་ཟིམ་ཝ་ཆུ་འཐོན་ཙམ་ཉིལ་ནས་དེ་འཕྲལ་ཉི་འོད་གསལ་བ་སོགས་རྟེན་འབྲེལ་དགེ་བའི་མཚན་མ་གཉིས་པ་དང་ལོ་དེའི་གྲོ་བཞིན་ཕུར་སྒྲུབ་རྗེ་རྡོ་རྗེ་འཆང་ཡབ་སྲས་ལྷ་ཁང་མཁན་ཆེན་

བཅས་ནས་གནས་བཅུ་ལྷ་ཁང་དུ་ཕུར་ཆ་སོགས་ཁྱད་བྱང་ནས་བཞེས་ཏེ་མཛད། རྒྱུན་གྱི་ཕུར་ཆ་རྣམས་ལ་ཉམས་གསོ་རྩི་གསོ་ཡང་ལེགས་པར་གནང༌། མ་འགྱངས་པར་ཨ་ལི་ཆོས་རྗེ་དཔོན་གཡོག་རྣམས་འབྱོར་ཞིང༌། གདན་ས་ནས་ཕེབས་མི་བླ་མ་ནས་གསུང་བརྟག་ཞུ་རྒྱུའི་ཐོ་རེངས་འོད་གསལ་དུ།
ཨ་ལི་ཆོས་རྗེའི་བླ་མ་རྣམས་ལ་རྗེ་ཉིད་ནས་དུང་ཞིག་གན་རྒྱུ་ཡིན་དགོངས་ཏེ། དུང་དངུལ་ཤོག་ལ་སྐྱོན་ཅུང་ཟད་ཡོད་པ་ཞིག་གཞི་ཐོག་ཕོ་བྲང་གི་རྩེ་ནས་རྗེ་ཉིད་ཀྱིས་འབུད་པར་མཛད་པས།
དེའི་སྐད་ཀྱིས་ས་སྐྱའི་ལུང་པ་ཐམས་ཅད་གང་བ་དང༌། ཀུན་དགའ་སངས་རྒྱས་ཡིན་ཟེར་བའི་མཆོད་མེ་ཤིན་ཏུ་གསལ་བ་ཞིག་མཆིས་པར། གཞན་གྱིས་གནོད་པ་བྱེད་འདུག་པས་རྗེ་ཉིད་ནས་ལེགས་པར་བཅོལ་གནང་གིས་སླར་གསལ་པོ་ཡོང་བ་ཡོད་དགོངས་པ་འཁྲུངས་པའི་འབྲས་བུའང་ད་གཟོད་མངོན་དུ་གྱུར་ཅིང༌།
དབྱུག་ཟླའི་ཚེས་བཅུར་ཨ་ལི་བླ་མ་སྦྱིན་བདག་ངོ་གཡོག་རྣམས་གསུང་གསང་འདི་ལྟར་གྲོལ་ཏེ།
ཨ་ལི་ཆོས་རྗེ་སྦྱིན་བདག་བཅས་རྣམས་རང་གཞན་གནས་སྐབས་མཐར་ཐུག་ཕན་བདེ་བསམ་སྟེ། སྡེ་སྣོད་བཤད་གྲྭ་བཟང་པོའི་རྒྱུན་རྗེ་བཙུན་ས་སྐྱ་པའི་བཞེད་པ་དང་མཐུན་པར་འཛུགས་འདུན་གྱིས་འདི་ནས་བླ་མ་དགོས་ཚུལ་བྱུང་བ་བཞིན་གྱི་རེ་འབྲས་དོན་སྨིན་སྤྱི་སྒོས་བསྟན་པ་རིན་པོ་ཆེར་བྱ་བ་ལྷག་པར་ཡང་བྱས་པ་འདི་ནི།
རང་ཅག་རྣམས་ཀྱིས་རྙེད་པའི་མཆོག་ལེགས་པར་རྙེད་པ་སོགས།
སྔོན་གྱི་རྒྱལ་བློན་ལོ་པན་བྱང་སེམས་རྣམས་དང༌། རྗེ་བཙུན་ས་སྐྱ་པའི་གོང་མའི་བཞེད་སྲོལ་དང་མཐུན་པའི་

ལེགས་བྱས་ངོ་མཚར་རྒྱ་མཚོ་ཡིན་འདུག བླ་སློབ་སྦྱིན་བདག་ཀུན་ལ་རྗེས་སུ་ཡིད་རང་ཞིང༌། གོང་མ་བདག་པོ་ཆེན་པོ། སྐྱབས་མགོན་རྒྱལ་བ་ཡབ་སྲས་ཀྱི་མཚན་དོན་ལ་ཕན་ངེས་ཀྱི་བྱ་བ་ཡིན་འདུག་པས་དགའ་སྤྲོ་རྒྱ་ཆེར་མཛོད།
ཅེས་གསུང་གིས་དབུགས་དབྱུང་བར་མཛད་དོ། །སྨིན་ཟླའི་ཉེར་ལྔ་ལྷ་ཆེན་གསེར་ཁྲི་རིན་པོ་ཆེ་གསར་བསྐྲུན་གྱི་ཞལ་གྲོ་མགོ་ཟླའི་ཚེས་བཞིར་ཡིན་ཚུལ་གྱི་བརྡ་འགྲེམས་མཛད་རྒྱུའི་སྔ་དྲོ།
རྒྱལ་ཚབ་མཆོག་ནས་བསམ་ཡས་སྐུ་རྟེན་པ་ཕྲལ་རྫོང་གནང་བའི་སྔ་དྲོན་གྱི་གསུང་ཤོག དངུལ་གྱི་མཎྜལ། ས་སྙིང་སྲང༌། ལྷ་གོས་སོགས་གསེར་ཁྲི་རིན་པོ་ཆེར་དགེ་བའི་ལ་ཉེ་གསུམ་པར་འཁུམས། མགོ་ཟླའི་ཚེས་བཞིའི་ཤར་མདའ་བཏང་ཙམ་ལ་རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་འཕྲིན་ལས་ཀྱིས།
གཅིག་ཏུ་ལྷ་ཆེན་སྤྲུལ་པའི་གནྡྷོ་ལ་ཆེན་པོ་མཛེས་པའི་རྒྱན་གཅིག་གསེར་ཁྲི་རིན་པོ་ཆེ་གསར་བཀོད་སྒྲིག་རྒྱུའི་དོ་དམ་དུ་མཛོད་འཛིན་པར་བཀས་མངགས་པ་བཞིན་ལེགས་པར་བསྒྲིགས་འཕྲལ།
དུང་མཁན་གྱིས་ཆོས་དུང་རིན་པོ་ཆེ་གསུང་བསྐུལ་དང་བསྟུན། ལྷ་ཁང་ཆེན་མོའི་གསེར་གྱི་རྒྱལ་མཚན་རྣམས་ལ་ཉི་མ་ཤར་བའི་འོད་ཟེར་འཕྲོ་བ་དང་མཉམ་དུ།
གང་ན་ཐོད་དང་སྐྲ་གསར་དང༌། །གར་དང་རོལ་མོའི་སྒྲ་ཡོད་པ། །ཞེས་དགའ་སྟོན་གྱི་ངང་ཚུལ་བཟང་པོ་དང་ལྡན་པའི་ཀོང་གཞས་པ་རྣམས་ཀྱི་སྔུན་བསུས། ཨ་ལི་དཔོན་གཡོག
སྤུ་ནག་བླ་གཉེར། སྟོད་ཚོང་དར་རྒྱས་སོགས་འབུལ་སྡུད་པ་རྣམས་དང༌། ཕྱེ་མར་གྱིས་བཀང་བའི་དངུལ་གཞོང་གསུམ་ཁྱེར་མི། རྒྱ་གླིང་པ། མགྲོན་གཉེར་སྤོས་

ཕོར་པ། སྦྱངས་ཆས། གཏོར་ཏེབ་གསུམ་དུ་མཐེབ་ཀྱུ་ཁ་ཕྱི་བསྟན་སུམ་ཅུ་བརྩེགས་སྟེང་གྱེན་བསྟན་གསུམ་སྒྲོལ་མ་གཅིག་ལ་ལྷག་གཅིག་བཅས་བརྒྱ་ཚར། སྣོད་འབྲས་བུས་བཀང་སྟེང་རིགས་ལྔའི་རྩེ་ཕྲན་དར་དཔྱངས་བཅས་གསུམ་བཀོད་མཐར།
དངུལ་གྲུབ་བཀྲིས་རྫས་བརྒྱད། རྒྱལ་སྲིད་སྣ་བདུན། ཙཀླི་ཚར་རེ་ཐོགས་པའི་བན་ཚང་གསུམ། དངུལ་བུམ་རྫས་ལྡན་མགུལ་འཆིང་ཁ་རྒྱན་བཅས་ཐོགས་པ་ཡང་གསུམ། མདོ་སྔགས་རིག་གནས་དང་བཅས་པའི་དཔེ་ཚན་ཁྱེར་མི་གསུམ།
དམ་པ་གོང་མའི་ཕྱག་དྲིལ་སྨྱོན་དུ་གྲགས་པ་ཆེ་ཆུང། ཀླུ་དབང་གི་ཕྱག་དྲིལ། ཐོད་རྔ་། འཐོར་ནས། ཀཱ་པཱ་ལ་བདུད་རྩི། ཏིང་ཤགས་བཅས་ཡོད་པའི་བན་ཚང་གསུམ། སྣམ་སྦྱར་ཕྲག་པར་གཟར་ཞིང་ལྷུང་བཟེད་སྤྱི་བླུགས་ཐོགས་པ་གཅིག
གསོལ་དཔོན། སྤོས་སྣ་བ། ཡུམ་མཆོག་སོགས་ཞལ་ངོ་བྱིངས་ཕྱག་འདེགས་བཅས་དང། དེ་ནས་སྐྱབས་མཆོག་འཇིག་རྟེན་སྒྲོན་མེ་ངེས་དོན་གྱི་རྡོ་རྗེ་འཛིན་ཉིད་ཀྱི་སྐུ་འཁོར་རྣམས་དང་བཅས།
བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཆོས་འཁོར་ལ་འདུ་བ་བཞིན་ཆ་ལུགས་དང་སྤྱོད་ལམ་བཟང་ཞིང་དུལ་བའི་སྒོ་ནས་ཕེབས་ཤིང། སྤྲུལ་པའི་གནྡྷོ་ལ་ཆེན་པོའི་ཁྱམས་སྟོད་དུ་སྦྱངས་ཁྲུས།
བགེགས་སྤྱོད་སོགས་དང། དེ་ནས་རྗེ་རྡོ་རྗེ་འཛིན་ཉིད་ཀྱིས་ཨོཾ་ན་མོ་བྷྲུཾ་ཨཱཿ་ཡུརྫྙན་ཧྲཱིཿཨ་རོ་ལི་ཀ་ཧཱུྃ་ཧྲཱིཿཅེས་མ་འོངས་སྲིད་མཐའི་བར་དུ་འབྱོར་འགྱུར་དང་བཅས་པའི་གདུང་རྒྱུད་རིན་པོ་ཆེ་གསེར་ཁྲི་འདིར་མངའ་གསོལ་ཇི་སྙེད་གྱི་སྐུ་ཚེ་བདེ་ལྡན་མགོན་པོའི་ངོ་བོར་བྱིན་གྱིས་

བརླབས་ཏེ། འབྲུ་དཀར་གྱི་ཆར་ཉིལ་བཞིན་པར་རྟག་བརྟན་གཞོམ་བྲལ་གྱི་ཁྲི་འཕངས་སུ་སྐྱབས་མཆོག་ཡབ་སྲས་རྣམས་སྐུ་གསུང་ཐུགས་ལྷམ་མེ་ལྷང་ངེ་། ལྷན་ནེར་བཞུགས་གྲུབ་པ་དང་དབུ་མཛད་ཆེན་པོས། འཕགས་པ་དཀོན་མཆོག་གསུམ་ལ་ཕྱག་འཚལ་ལོ།
།ཞེས་པ་ནས། །མཇུག་བཀྲ་ཤིས་ཀྱི་བར་རིམ་བཞིན་བསྐུལ་ཞིང། སྤྱི་སྒོས་ནས་མང་ཇ་བསྙེན་བཀུར་འབུལ་ཆས་གཟབ་པའི་ཐོག དངོས་འབུལ་དངོས་ཐོག་ཏུ་ཕབས་པ་བསྡོམས་དངུལ་སྲང་ལྔ་སྟོང་སུམ་བརྒྱ་དང་བཞི།
ཞོ་ཕྱེད་བདུན་དུ་ལོངས་པ་བཅས་མདོར་ན་དེ་ཉིན་སྲིད་ཞིའི་དཔལ་འབྱོར་ཡོད་དགུ་ཅོག་སྤྲུལ་པའི་མཆོད་སྡོང་ཆེན་པོའི་གསེར་ཁྲི་རིན་པོ་ཆེ་ངོ་མཚར་གསར་དུ་བཞད་པའི་དྲུང་དུ།
མ་འོངས་སྲིད་མཐའི་བར་གྱི་རྟེན་འབྲེལ་ལེགས་ལམ་བཟང་པོ་བཅས་འཕོས་པས། བདེ་སྐྱིད་རྫོགས་ལྡན་གཞོན་ནུའི་དགའ་སྟོན་ལ་ལོངས་སྤྱོད་པའི་སྐབས་སོ།།དགུང་གྲངས་ཞེ་དྲུག་ཕེབས་པ་ཤིང་རྟ་ལོར་འགྲོ་མགོན་བསྟན་པ་སངས་རྒྱས་དང།
རྗེ་ཉིད་ཀྱི་ཞབས་འབྲིང་པ་ཆེན་པོ་བསོད་ནམས་འོད་ཟེར་གཉིས་འདས་པས། སོ་སོའི་རྗེས་སྒྲུབ་གུ་རུ་རིན་པོ་ཆེ་དང་འཇམ་དབྱངས་སོགས་ཀྱི་ཞལ་བཀོད་སོགས་འཆར་འཕར་གྱི་བརྟན་མཁས་མཛད་སྒོ་རྣམས་ལ་ཐུགས་གཞོལ་བའི་མུར།
གྲོ་བཞིན་ཚེས་ལྔའི་ཐོ་རེངས་འོད་གསལ་དུ། སྡེ་དགེ་མཁན་ཆེན་ཤར་ཆེན་ཞབས་དྲུང་འཁོར་བཅས་ལ་ཕག་མོ་ཞལ་གཉིས་མའི་བྱིན་རླབས་ཕུལ་ཞིང།
དེའི་སྐུ་སྣང་ལ་རང་བཞིན་མེད་པ་ཟིལ་ཆེན་ཞིག་གཟིགས་པའི་མོད་དུ་དར་ཅིག་མཉམ་བཞག་ལ་འབྱམས་པར་གྱུར། དེ་ནས་

གཞན་ཡང་ཆོས་བཀའ་འདྲ་འབུལ་རྒྱུ་ཡིན་དགོངས་པ་ཞིག་འཁྲུངས་སོ། །ཟླ་ནང་དེར་འབྲུག་སྡེ་སྲིད་རྙིང་པ་བསོད་ལྷུན་བོད་ལ་བྲོས་ནས་རྒྱལ་རྩེར་མཆིས་དུས། དམ་པའི་རང་བཞིན་འགོག་མེད་ཀྱི་གཟིགས་པས་གནང་ཆ་གྱ་ནོམ་པ་བསྩལ་བས།
ཁོང་པ་ཤིན་ཏུ་མགུ་ཞིང་སླད་ནས་ཞབས་ཕྱི་ཡང་དག་ཞུ་རྒྱུའི་ཐ་ཚིག་ཕུལ་ཞིང། འདི་འདྲའི་རིགས་ཀྱི་ཐུགས་བསྐྱེད་གཞན་ཡང་མང་དུ་མཆིས་པའང་འདིས་མཚོན་ནུས་སོ། །ཁྲུམས་ཟླའི་ཚེས་གསུམ་ཐོ་རེངས་ཞལ་དཀར་ངག་དབང་ལགས་རིག་འཛིན་ཕོ་བྲང་ན་ཐུགས་དམ་གནང་མུར།
མནལ་དུ་སོང་བའི་རྨི་ལམ་དུ། རྗེ་རྡོ་རྗེ་འཛིན་ཉིད་འགྲུལ་ལ་ཕེབས་ཟེར་རྒྱ་གླིང་གཏང་བྱུང་བའི་མོད་གཟིགས་པས།
རྗེ་རྡོ་རྗེ་འཆང་ཉིད་མ་གཟིགས་པར་ཐུགས་སྐྱོ་ལྷང་བྱུང། དེ་མ་ཐག་རྗེ་ཉིད་ཀྱི་གསུང་ལས། བསྟན་མ་ཁྱོད་ནི་མྱ་ངན་མ་བྱེད་ཅིག །ང་ནི་ད་དུང་འབུམ་ཙམ་འཚོ་བར་འགྱུར། །གསུང་བ་གསན་ཅིང། དབྱུག་ཟླའི་བཅུ་བཞིར་ས་ཆེན་ཡབ་སྲས་གཉིས་ཀའི་དུས་ཆེན་དངོས་དང།
གཞན་ཡང་ཚེས་མཆོད་བཟུང་བ་སོགས་ཀྱི་དབང་དུ་བྱས་ན། ཆོས་རྗེ་ས་པཎ། རོང་སྟོན་ཐམས་ཅད་མཁྱེན་པ། སྔགས་འཆང་ཆོས་ཀྱི་རྒྱལ་པོ་རྣམས་ཀྱི་དུས་ཆེན་ཉིན།
གདན་ས་ཆེན་པོའི་དྲི་གཙང་ཁང་རྣམས་སུ་སྣ་ལྔའི་མཆོད་སྟོང། ལྷ་ཆེན་འདུས་ཚོགས་སུ་བསྙེན་བཀུར་གྱ་ནོམ་པའི་ཐོག་རྒྱལ་བསྟན་རིན་པོ་ཆེ་སྤྱི་བྱེ་བྲག་དར་བརྟན་གྱི་ཐུགས་སྨོན་དང་ཆབས་ཅིག་སྔོན་དུ་མདོ་ས་སྐྱོང་བློ་གྲོས་རྒྱལ་མཚན་ཡབ་སྲས་ལ་ཆོས་སྦྱིན་མི་ཟད་པར་པར་གྱི་འཕྲུལ་འཁོར་བཀས་དབང་

བསྐུར་བ་བཞིན་ཕྱག་ཐོག་ཏུ་སོན་ཏེ། ཕུར་པ་བླ་མའི་འབུལ་སྐྱེས་གདོང། བོད་ཀྱི་རྡོ་རྗེ་གདན་དཔལ་ལྡན་ས་སྐྱར་ཕེབས་པ་བཞིན། དེ་ཉིན་རིགས་གཏེར་གསལ་བྱེད། ཕར་ཕྱིན་དཀའ་འགྲེལ། སྡོམ་གསུམ་ཁ་སྐོང།
བདུད་རྩི་ཉིང་ཁུ་རྣམས་ཀྱི་པར་ཕུད་འདུས་ཚོགས་སུ་བསྩལ། མགོ་ཟླའི་ཉེར་དྲུག་ཆད་པའི་ཉེར་ལྔ་གཟའ་ཚེས་དགེ་བར། རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་རླབས་པོ་ཆེས་དཔལ་ས་སྐྱར་དཔལ་ལྡན་ཆོས་ཀྱི་གྲགས་པས་མཛད་པ་རྒྱས་པའི་བསྟན་བཅོས་ཚད་མ་རྣམ་འགྲེལ་གཞུང་སྐྱོར་ཚེས་མཆོད་ཐོག་མར་ཚུགས་སྐབས།
མ་བསྒྲིགས་རང་འགྲིག་གི་ངོ་མཚར་དུ། ཨོར་དུ་སུ་ཛ་སག་བས་སེ་ཏཱ་ལས་ཚེ་ཆེན་ཚོར་ཐུར་བཀྲ་ཤིས་ཚེ་རིང་གི་གསུང་བྲིས་རྟེན་གོས་དར་དངུལ་སོགས་སྤམ་མཐོ་བ་དང།
དེ་སྲས་ཐཱ་ཇི་མགོན་པོ་རྡོ་རྗེ་བྱོན་པས་དངུལ་གྱི་མཎྜལ། དངུལ་བྲེ་ཆེན་མང་བ། ཞང་པོ་མེ་རིན་བདེ་མཆོག་གིས་ཀྱང་དེ་བཞིན་བཅས་འབྱོར་པ་སོགས་གཞུང་སྐྱོར་གྱི་ལ་ཉེ་བཟང་ཞིང་།
དེ་ཉིད་རྗེ་རྡོ་རྗེ་འཆང་ཡབ་སྲས་ནས་གནས་བཅུ་ལྷ་ཁང་རྟེན་དྲུང་མཆོད་ཚོགས་གཟབ་པའི་དབུས་སུ་གོང་གི་མཎྜལ་སྣ་འདོགས་བཅས་བཤམས་ནས། རྣམ་འགྲེལ་གཞུང་སྐྱོར་ཐུགས་བསམ་རྣམ་དག་གིས་བསྐྲུན་པ་འདི།
རྒྱལ་བ་བུ་རམ་ཤིང་པའི་བསྟན་པའི་གསལ་བྱེད་དམ་པར་གྱུར་ནས། སྐྱེ་དགུ་ཀུན་ལ་འཕྲལ་ཡུན་ཕན་བདེ་རྒྱ་ཆེར་འབྱུང་ཞིང། བླ་མ་ཡི་དམ་སངས་རྒྱས་རྣམས་ལ་གསོལ་འདེབས་དང་ཐུགས་སྨོན་འཕགས་པ་ཀུན་ཏུ་བཟང་པོའི་རྗེས་སུ་འགྲོ་བསྩལ་ཞིང།
གཞན་ཡང་སྐུ་ཚེ་དེ་ཉིད་དུ་རྣམ་འགྲེལ་ཚོགས་དབུར་

ཕེབས་བཞེད་ཐུན་མོང་མ་ཡིན་པའི་སྒོ་ནས། གཞུང་ཡང་ཧ་ལམ་ཐུགས་ཀྱི་བང་མཛོད་དུ་བཞུགས་པར་གྱུར་ཀྱང་ནག་ཕྱོགས་མཐུ་བདོ་བའི་དབང་གིས་ཕྱག་ཏུ་སོན་པར་མ་གྱུར་ཏོ། །དགུང་གྲངས་ཞེ་བདུན་དུ་ཕེབས་པ་ཤིང་ལུག་རྒྱལ་ཟླ་ནས་བཟུང་འཇམ་མགོན་སྐུ་མཆེད་ལ་ཟབ་རྒྱས་ཆོས་བཀའ་རྒྱ་ཆེར་གནང་རྒྱུའི་ཐོ་རེངས་འོད་གསལ་དུ།
གསེར་ཆོས་གླེགས་བམ་ངོ་མཚར་ཅན་བཀའ་འགྱུར་གྲས་ཡིན་དགོངས་པ་ཞིག་དགེ་འདུན་གྱི་སྡེའི་དབུས་ན་བཞུགས་པའི་ཕྱེད་ཙམ་ན་ཤོག་རྟགས་ཤིག་འདུག་པས།
འདི་ཡན་སྔར་ཕུལ་ཟིན། འདི་ནས་ད་འབུལ་དགོས་ཡོད་དགོངས་པ་ཞིག་འཁྲུངས་པ་ནི། ད་གཟོད་བརྟགས་ཚེ་ལྐོག་གྱུར་རྗེན་གསལ་ལག་མཐིལ་དུ་སྐྱུ་རུ་ར་བཞག་པ་བཞིན་དུ་གོ
འདས་ལོའི་འཕྲོས་དང་ལོ་གསལ་འཕྲལ་རྣམས་སུ་གཞུང་ཞབས་ནས་ཆིབས་ཟམ་ཡང་ཡང་གི་རྒྱལ་ཚབ་མཆོག་སྐུ་ཅུང་ཟད་ལྟེམ་པའི་རིམ་གྲོ་སྤྱི་དང་བྱེ་བྲག་བསྐང་འཕྲིན་གནད་སྨིན་སོགས་མཛད།
དེ་ནས་རིམ་བཞིན་ཞི་བ་ལྷར་ཕྱག་དཔེ་ཕོན་ཆེན་དགོས་ཚུལ། བསམ་ཡས་མཁན་པོ་སོགས་ཀྱི་སྐོར། བསེ་འབག་འདྲ་བཞེས་ཐོག་མཐའ་གསུམ། གུར་གར་སོགས་ཇི་གསུང་གི་ཐུགས་བྲེལ་རྣམས་དང། དབོ་ཟླའི་བཅུ་བཞིའི་ཐོ་རེངས།
སྐུ་རིམ་ཆེན་མོའི་ཟོར་ལས་པ་རིན་ཆེན་ཡར་འཕེལ་གྱིས། མཆོད་ཞིང་བྱ་ཁྲ་མའི་ལམ་དང་མཉམ་པའི་ལྟས་ངན་སེམས་ཅན་རིང་མོ་ཞིག་དུམ་བུར་གཏུབས་པ་དང། ཡང་མི་ཞིག་གི་འཕྲོས་ལས། རིན་ཆེན་ཡར་འཕེལ་ནས་ས་སྐྱར་རྦོད་གཏོང་བྱེད་མི་དེ་

བསད་ཚར་བས་ཁྲག་སྐུ་གཉེར་ཁང་དུ་འཐུངས་ན་དམར་དྲི་ཡོང་འདུག་པས། མགོན་ཁང་དུ་ཁྲག་རྫ་ཆུང་གང་འཐུང་བ་ཡིན་ཟེར་ཁ་དམར་དྲི་ཆིལ་ལེ་སླེབ་བྱུང་ཟེར་བ་ཞིག་འཁྲུངས་པས། བཀའ་ལས། འདི་ནི་ངེས་པར་བསད་རྟགས་ཚད་ལྡན་རང་ཡིན་འདྲ་བས་དམ་ཅན་པུ་ཏྲ་ཉིད་ཀྱིས་གནོད་བྱེད་བསྒྲལ་ལམ་སྙམ།
ཞེས་གསུངས། ནག་ཟླའི་ནང་སྡེ་དགེ་བཟང་ངན་བླང་དོར་གྱི་ལྟས་ཆེད་དུ་བཟུང་གནང་གི་ཐོ་རེངས། གསང་འདུས་མི་བསྐྱོད་པ་རྡུལ་དཀྱིལ་ཟབ་བྲིས་ཐོག་ནས་གཞན་ཞིག་ལ་དབང་བསྐུར་མཛད་རྒྱུ་ཡིན་དགོངས་པ་དང་།
གཞན་ནས་དཀྱིལ་འཁོར་དེ་དྲུང་དུ་ཚེ་བརྟེན་གྱིས་མཚོན། འབྲེལ་ཐོག་ལ་བསྔོ་བ་ཞུ་དགོས་ཟེར་བ་ཞིག་འཁྲུངས་པས་བཀའ་ལས།
དཀྱིལ་འཁོར་ཟབ་བྲིས་དེ་ནི་དགེ་བའི་མཚན་མ་དང་། བསྔོ་བ་ཞུ་དགོས་ཟེར་བ་ཅུང་ཟད་འཚུབ་ཉམས་བཅས་རིམ་གྲོས་འཁྱོར་ན་སྐྱོན་ཆེར་མེད། དེ་ལས་གཞན་དུ་གྱུར་ན་དེ་བཞིན་འབྱུང་ངོ་ཡིན་འདྲ།
ཞེས་གསུངས་ཏེ། གཙུག་ལག་ཁང་རྣམས་སུ་མཆོད་འབུལ་རྒྱ་ཆེར་ཐུགས་སྨོན་གྱི་མཚམས་སྦྱོར་དང་བཅས་པ། སྦྱིན་སྲེག་སྤེལ་ཚིག སྡེ་བཞི་དགེ་བཅུ་འཛོམས་པའི་སྣོད་བཅུད་གཙོ་ཕལ་ལ་འཕྲལ་རྐྱེན་ལས་གྱུར་པའི་བྱུར་དང་སྐལ་བ་ངན་པ་བཀྲ་མི་ཤིས་པའི་ནད་གདོན་ཉེར་འཚེ་ཐམས་ཅད་ཤིནྟི་ཀུ་རུ་སྭཱ་ཧཱ།
ཞེས་སྦྱོར་བར་མཛད། ཚེས་བརྒྱད་ཀྱི་ཉིན་སྡེ་དགེ་རྒྱལ་སྲས་དམ་པས་མཚོན་གང་ཅིའི་ལེགས་སྤེལ་རྟེན་འབྲེལ་སྒོ་བརྒྱ་དབྱེ་ཕྱེར།
སྐུ་གསུང་ཐུགས་རྟེན་གྱིས་མཚོན་དངོས་འབུལ་གྱ་ནོམ་པ་དང་། དུས་གསུམ་ཕྱི་ནང་གསང་བའི་བཀའ་ཚིག་

གསུང་ཤོག་ཏུ་འཁོད་པ་དང་། སྐུ་ཚབ་ངག་ལམ་ནས་ཀྱང་འབུལ་རྒྱུ་བཅས། མགྲོན་དཔལ་ཆེད་མངགས་ཀྱིས་མདོ་སྨད་ཕྱོགས་ལ་འཐོན། གཞན་ཡང་དེ་ལོ་ཕྱི་ལོ་སོགས་ལ་སྡེ་དགེའི་ཆོས་སྲིད་དར་བརྟན་འབྱུང་ཕྱིར། ལྷ་བསངས་སྨེ་བརྩེགས།
དེའི་གྲིབ་གླུད། བརྒྱ་བཞི། ཕྱྭ་ཕྲིན། ཚོགས་བདག ཀྱཻ་རྡོར་ལས་བཞིའི་སྦྱིན་སྲེག མགོན་ཁང་རྣམས་སུ་བསྐང་འཕྲིན། ཕུར་བཟློག དྲུག་ཅུ་པ་མཆོད་འབུལ། གསུང་སྒྲོགས་སོགས་ནར་མར་མཛད་ཅིང།
གཞན་ཡང་ས་ངོར་སྡེ་གསུམ་གྱི་སྐུ་རིམ་དུ་བདུན་ཕྲག་གཅིག་རིང། ཀྱཻ་རྡོར་བདག་མདུན་གཏོར་བསྔོ་བསྐང་བ་བཅས་གནད་སྨིན་དུ་མཛད་པའི་ཚེ། ཐོ་རེངས་ཞིག སྡིག་པ་རྭ་ཅན་ཁྲུ་གང་ཙམ་ཞིག་རྗེ་ཉིད་ནས་བསྒྲལ་བས།
དེའི་ཁོག་ན་གློ་སྙིང་ནང་ཆ་ཐམས་ཅད་དམར་མྱོག་གེ་གཟིགས་ཤིང། ཤི་བའི་རོ་དེའི་རྭ་དང་རྐང་ལག་རྣམས་ཀྱིས་ཉིད་ཀྱི་ཞབས་ཕྱི་ཞིག་ཐིམ་ཉམས་འཁྲུངས་ཤིང། ཡང་མགོན་མདོས་ཤིག་མཛད་པའི་ཚེ་འོད་གསལ་དུ།
སི་ཏུ་ཀརྨ་ཆོས་འབྱུང་དཔོན་གཡོག་དང་མཇལ་བས། རྗེ་ཉིད་ནི་གྲུབ་མཐའ་རིས་མེད་ཀྱི་མཁས་གྲུབ་ལ་དད་པ་དག་སྣང་རྒྱུན་དུ་བཅོས་མིན་བསྒོམ་པའི་བག་ཆགས་ཀྱིས་གསུང་གླེང་སྣ་ཚོགས་དང།
ཁྱད་པར་རིག་གནས་སྐོར་གསན་ཡུལ་སོགས་དྲི་བ་མཛད་པའི་ལན་གསུང་སྐབས། ཁོང་གསུང་འགགས་སྐུ་དྲང་པོར་བཞུགས་མི་ཐུབ་པའི་མུར་ཤངས་གཡས་ནས་ཁྲག་དམར་ཉིལ་གྱིས་བྱུང་བར། ཁོང་གི་ཞབས་ཕྱི་རྣམས་ཁ་སྐྱེངས་ཉམས་དང།
གཞན་ཞིག་ནས་འདི་དམ་སེལ་རྟགས་ཡིན་འདུག་ཟེར་བར། རྗེ་ཉིད་ནས་དེ་མ་ཐག་ཁོང་

ལ་ཕན་རེ་ཨོཾ་ཨེ་ཧོ་ཤཱུདྡྷེ་སོགས་འདོན་པར་མཛད་པ་འཁྲུངས་པས། བླ་མ་འདི་ལ་གཞིས་བྱེས་ཀུན་ཁ་གཏོང་བ་དེ་བདེན་པ་ཨེ་ཡིན། ཞེས་གསུང་བ་སོགས་དངོས་སུ་ལྟ་ཅི། མནལ་ལམ་གྱི་ཚུལ་དུའང་རྗེ་དེས་བྱང་ཆུབ་ཀྱི་སེམས་དང་འབྲལ་བར་མ་མཛད་ལགས།
དེ་ནས་ཆུ་སྟོད་ཉེར་དྲུག་ལ། གོང་མེ་ཁྱི་ཙམ་ལ་རྗེ་ཉིད་ཀྱིས་བསྟན་ལ་གཅིག་ཏུ་དགོངས་ཏེ། གཉལ་གྱི་རྡོ་མོན་པ་ཐང་གི་མགོན་ཁང་ན་འཕགས་པ་ཀླུ་སྒྲུབ་ཀྱི་ཕྱག་བཟོ་མ་གུར་མགོན་གྱི་འཆམ་སྐུ་སུམྦྷ་ནག་པོར་གྲགས་པ་མལ་ལོས་རྒྱ་གར་ནས་གདན་དྲངས་ཟེར་བ་དེ་ཡོད་མིན་རྒྱལ་ཚབ་དེ་མོ་གོང་མར་རྩད་གཅོད་གནང་དགོས་ཞུས་དོན་བཞིན་དང་བཞེས་ཀྱིས།
གྲི་གུ་རྫོང་དཔོན་མེར་མོ་ནས་ལ་རྩད་གཅོད་དགོས་བཀའ་བསྩལ་ལྟར།
དེས་ཀྱང་ཤིན་ཏུ་ཞིབ་བྲིས་གནས་ཚུལ་ཞབས་པད་དུ་ཕུལ་བ་ངོ་མ་གདན་སར་བསྩལ་བ་ལས། སྔར་ཡོད་དུས་ཞིང་བསྐོར་རེ་ལ་གདན་འདྲེན་ཞུ་སྲོལ་གྱིས། སྐབས་ཤིག་ཉིན་མོ་ས་རུབ་པ་སོགས་འཚུབ་འགྱུར་ཆེན་པོ་བྱུང་སྐད་དང།
དེ་ནས་མགོན་ཁང་རྡིབ་གཞོམ་གྱིས་ས་འོག་ཏུ་ཤོར་ནས་མ་ཐོན། ཞེས་དྲན་པ་ལུང་པ་དེ་ན་རྒན་མོ་ཞིག་ལས་མེད་ཚུལ་དེ་ཡོད་རྣམས་ཀྱིས་སྨྲས་པས།
སླར་ཁུངས་རྡོལ་མིན་ལ་གན་རྒྱ་འཇོག་ནུས་སམ་དྲིས་པས་ནུས་ཟེར་ནས་བཞག་སོང་ཟེར་བ་ཕུལ་ཡང་ཕྱིས་སུ་ཁུངས་རྡོལ་ཏེ་འཆམ་སྐུ་གསང་སྔགས་དགའ་ཚལ་དུ་ཕྱག་འབྱོར་གྱིས་འདྲ་བཞེས་གཉིས་པ་ས་སྐྱར་ཤིང་ལུག་ཆུ་སྟོད་ཟླ་ནང་གསང་སྔགས་དགའ་ཚལ་གྱི་ལྷ་བཟོ་བ་ཞི་བ་བཟང་པོའི་གདོང་བསྩལ་བཞིན།
བརྩེ་ཆེན་ལྷ་ཁང་དུ་གདན་འདྲེན་

ཉེར་བརྒྱད་ལ་གནང་བའི་ཉེར་དགུའི་ཐོ་རེངས། ཟུར་འཆད་གྲུབ་དབང་རྗེ་དྲུང་ལགས་ནས་རྗེ་ཉིད་ལ། མང་ཐོས་ཀླུ་སྒྲུབ་རྒྱ་མཚོའི་གསུང་འབུམ་ནང་གི་མགོན་པོའི་རྗེས་གནང་དེ་གནང་དགོས་ཞུ་བར། དེ་འདྲ་ཞིག་ཡོད་དགོངས་དབང་ཁང་དུ་གནང་སོང་བས་མངོན་རྟོགས་ནི་དཀྱུས་མ་དང་།
སྔོན་འགྲོའི་གསུང་བཤད་ལ་འཕགས་པ་ཀླུ་སྒྲུབ་ཀྱིས་རྒྱུད་ལས་བཏུས་ནས་འདི་མཛད། མན་ངག་རྣམས་རྡོ་རྗེ་འཆང་དང་མགོན་པོ་དངོས་ལ་གསན།
དེ་ནས་བྲམ་ཟེ་མཆོག་སྲེད་ནས་བརྒྱུད་རྗེ་བཙུན་ས་སྐྱ་པར་བཀའ་བབས། སྤྱིར་མགོན་པོ་འདི་ལ་རྗེས་གནང་དང་དབང་བཀའ་ཁ་ཤས་ཡོད་པ་ལས། འདི་གུར་མགོན་ཁྲོ་བཅུའི་གཙོ་བོ་དེའི་རྗེས་གནང་ཡིན་གསུང་བ་ཞིག་འཁྲུངས་པས།
ཐུགས་ལ་སྔར་རྗེས་གནང་དེ་འདྲ་གསན་པ་དང་མཛད་པ་ནི་མ་དྲན། ཀླུ་སྒྲུབ་བཀའ་འབུམ་ནའང་ཡོད་མེད་མ་ཤེས། གང་ལྟར་འཆམ་སྐུ་གསར་ཕེབས་འདིའི་ཆོ་འཕྲུལ་ཞིག་ནི་ངེས་པར་ཡིན་འདུག་པས་བཟང་ངན་དཔྱོད་དཀའ་མོ་ཞིག་འདྲ།
ཞེས་གསུངས། ཀླུ་སྒྲུབ་བཀའ་འབུམ་ན་མགོན་པོའི་རྗེས་གནང་གི་ཟིན་བྲིས་ཤིག་ནི་མཆིས་ལགས་སོ། །དེ་ལོ་གྲོ་བཞིན་ཕུར་སྒྲུབ་ལ་འཇམ་མགོན་ཨེ་ཝཾ་བཟང་པོ་འདི་ཉིད་ཐོག་མར་ཕེབས་རྒྱུ་དང།
སྲི་གནོན་ལྗགས་བསྒྲིགས་མའང་ཐོག་མར་གནམ་གང་ཉིན་མཛད་རྒྱུ་བཅས། གདན་སའི་རྩིས་པ་རྣམས་དང་སྐྱེ་རེ་བ་སོགས་ནས་དེའི་བཅོ་ལྔའི་ཟླ་འཛིན་དང། དེ་ནས་གནམ་གང་ལའང་ཉི་འཛིན་ཡོང་བར་ཐག་བཅད་ཀྱང་གཏན་ནས་མ་བྱུང་བ་ནི།
སྔོན་དུས་རྗེ་བཙུན་གྲགས་པ་རྒྱལ་མཚན་དང། འདུལ་

འཛིན་ཁ་ཆེ་པཎ་ཆེན་གྱི་ལོ་རྒྱུས་ལྟར། རྗེ་ཉིད་ཀྱིས་ཐོག་མའི་རྟེན་འབྲེལ་དེ་དག་ལ་གནོད་པར་དོགས་ནས་ནང་གི་གནད་ཀྱི་རྒྱུ་བ་འགོག་པར་མཛད་པ་ནི་གོར་མ་ཆག་ཅིང། དེ་ལྟ་བུའི་སྲི་གནོན་དེ་བན་ཚང་པས་མཛད་པའི་རྒྱུ་མཚན་ཡང།
སྔར་འབྲུག་ལོ་འཇམ་མགོན་དབང་སྡུད་སྙིང་པོ་འདི་ཉིད་ཕུར་སྒྲུབ་ལ་ཐོག་མར་ཕེབས་སྐབས། དྲུག་པའི་མཇུག་ནས་བདུན་པའི་འགོ་ཞག་ཤས་བར་ཀུན་རྫོབ་ལྟར་སྣང་དང་བསྟུན་རྗེ་རྡོ་རྗེ་འཆང་ཉིད་གློ་བུར་ཐོར་པ་འདྲ་བ་ཞིག་གིས་སྙུན་ཚུལ་བཞེས་པས།
དེ་ལྟའི་སྲི་ངན་བཟློག་ཕྱིར་མཛད་པས་རྟེན་འབྲེལ་ཡང་ལེགས་ཏེ། སྲི་གནོན་ལས་སྦྱོར་དངོས་མཛད་དུས་མི་གཟབ་མཆོར་ཅན་གློ་བུར་དུ་ལྷགས་ཤིང།
འབྱུང་བ་རིམ་བརྩེགས་རྣམས་ཀྱང་རྡོ་རྗེ་འཆང་སློབ་དཔོན་དེས་རྣམ་འགྱུར་ཐོན་པོས་གཞན་ལས་རྔམ་ཟིལ་ཆེ་བ་དང། མནན་གྲུབ་མ་ཐག་ལྷོ་ཕྱོགས་ནས་འབྲུག་སྐད་སྙན་པ་ཚར་གཅིག་བསྒྲགས་ཤིང།
སྒྲུབ་ཁང་དུ་འབྱོན་སྐབས་རྒྱལ་སྒོ་ནས་བཙུན་ཆུང་ཞིག་མེ་ཏོག་ཁ་གསར་སྤར་གང་ཐོགས་ཏེ་ཁྱམས་སྟོད་ཕྱོགས་ལ་ཤར་གྱིས་སོང་བ་དང། ཟིམ་ཆར་གྱིས་ས་གཞི་བརླན་པ་སོགས་མཚན་མ་བཟང་ལ་ཞལ་གྲོ་བ་ཞིག་མཆིས་པས།
སླན་ཆད་ཀྱང་དགོངས་པར་འཁྱིལ་དགོངས་པའི་གྲས་དང། ཕུར་སྒྲུབ་གེགས་མེད་དུ་གྲུབ་ནས་ཁྲུམས་ཟླའི་ནང་ཚ་རོང་པའི་སྲས་གཞོན་ནུ་ལོ་བཅུར་བྱོན་པ་སྨན་བླ་ཕུན་ཚོགས་པས། རྒྱུད་བཞི་རྒྱུགས་འབུལ་གྱི་ཤོག་གྲངས་སུམ་བརྒྱར་ཉེ་བ་རྗེ་ཉིད་ནས་བཞེས་པ་བཅས།
དུས་ཕྱིས་མཁྱེན་རབ་ཀྱི་དཔེར་འོས་པ་ལྟ་བུ་དང། བསམ་གླིང་གཏང་རག་

གི་ཞར་ལ་མཆོད་ཞིང་གསར་པ་བདེ་ལེགས་དཔལ་འཕེལ་ལ་ཤིས་བརྗོད་མེ་ཏོག་གི་ཆར་བསྙིལ་ནས་ཕེབས་རྗེས་སུ། ཆགས་ལུག་རྣམས་ཡོང་བ་དང། རྡོ་གཅལ་ནའང་ངོར་ཀླུ་ལྡིང་དཔོན་གཉེར་ནས་ཚེ་ཐར་དུ་ཕུལ་བའི་ལུག་རྣམས་མཆིས་པའི་རྗེ་དགྱེས་པའི་གསུང་ལས།
གཡང་དཀར་ཕྱི་ནས་ཡོང་བ་དང་ནང་ནའང་སླེབས་པ་བཅས་ལོ་ལེགས་ཡོང་ཞེས་གསུངས། དེ་ནས་ལ་འུར་སྨན་ཆབ་ལ་ཕེབས་པའི་ཡར་ལམ་སྐྱེད་ལྷས་གསུང་བསྐང་ཐོག ངོར་པ་བསམ་པ་ཕྱིན་ཅི་ལོག་འཆང་བ་འགའ་ཞིག་གིས་ཡི་གེར་བཀོད་པའི་ཚིག་གནད་ངན་པ་རྣར་ཉན་མི་འོས་པ་ཟེར་མཁན་དེའི་བསམ་པ་བཟང་པོར་སྐྱེ་བའི་འཕྲིན་འཆོལ་མཛད།
སྨིན་ཟླའི་ནང་ཆིང་ཝང་གི་མི་སྣ་བོད་ལ་ཨེལྫི་སོག་པོར་སོང་བ་སོགས་དང།
སྡེ་དགེ་ནས་ཀ་ལུང་དཔོན་གཡོག ཨ་མདོ་བ་མ་ཚང་བཅས་ལ་གང་འཚམ་བདག་རྐྱེན་དང། མགོ་ཟླའི་ནང་མཚོ་སྔོན་ཛ་སག་དགའ་ལྡན་ཨེརྑ་དྲ་ཆིང་ལའང་ཚེ་དབང་སོགས་ལུགས་ཟུང་གིས་སྐྱོང་བར་མཛད་ཅིང།
དེ་ལོ་ཚེ་ཆོག་ཇི་སོང་སྡོམས་པར་མཛད་པས། ཚེ་ཆོག་ངོ་གྲངས་ཆིག་སྟོང་བཞི་བརྒྱ་དང་གཅིག གཟུངས་རིང་སུམ་འབུམ་དྲུག་སྟོང་ཆིག་བརྒྱ་ང་གསུམ། སྙིང་པོ་ཉེ་སྙིང་སོ་སོ་ནས་བཞི་འབུམ་ལྔ་ཁྲི་ཉིས་སྟོང་ཉིས་བརྒྱ་ཞེ་གཉིས།
རིགས་ལྔའི་སྔགས་བཞི་ཁྲི་ཉིས་སྟོང་བཅུ་གཅིག ལས་སྔགས་ཆིག་འབུམ་དྲུག་ཁྲི་བརྒྱད་སྟོང་ཆིག་བརྒྱ་གོ་གཅིག་བཅས་སྦྲུལ་རྟ་ལུག་གི་ཁོངས་སོང་བར་གྱུར་ཏོ།
།དགུང་གྲངས་ཞེ་བརྒྱད་དུ་ཕེབས་པ་མེ་སྤྲེལ་ལོ་རྒྱལ་ཟླའི་ཚེས་ལྔར་

ལྕང་སྐྱ་རྡོ་རྗེ་འཆང་གི་སྐུ་མདུན་པ་མདུང་ནག་ཞབས་དྲུང་འབྱོར་རྒྱུའི་ཐོ་རེངས། རྗེ་རྡོ་རྗེ་འཆང་ཉིད་དབང་ཁང་ན་གནས་གསར་རྡོ་རྗེ་འཆང་ལ་བཀའ་ཆོས་ཞུ་མུར། མངྒ་ལ་ཀླུ་ཊའི་སྒྲ་སྒྲུབ་དང་བཅས་གསུང་བཤད་རྒྱས་པ་ཞིག་མཛད་པ་འཁྲུངས་པས།
དེའི་དོན་ནི་བཀྲ་ཤིས་བརྩེགས་པ་ཞེས་བྱ་བ་ཡིན་ནོ། །ཚེས་དྲུག་པཱ་ཤེལ་འགྲུབ་སྦྱོར་ཉིན་གཟིམ་ཆུང་གཏོར་སྤོད་སྐབས། གང་གི་རིགས་སྲས་དམ་པ་འཇམ་མགོན་གཞོན་ནུར་གྱུར་པ་ནས་ད་ནང་བཀའ་བཞི་ཐུགས་སུ་ཆུབ་པས་ད་དཔེ་འཛིན་ཇི་འདྲ་ཡོང་བཀའ་བསྩལ་བར་བསྐུལ་བས།
ཐུགས་རྗེ་ཆེ། ད་ལྟ་རང་གསལ་ཞིག་དགོས་གསུངས་ཤིང། ཐུགས་ལ་གློ་བུར་དུ་སྤྲེལ་ལོའི་དབྱར་ཆོས་ལ་གསུང་བཤད་གནང།
དེ་ནས་གསེར་འཕྱང་མཆུ་ཟླའི་ནང་གཞན་ཡང་ཡོད་འདྲ་དགོངས་པའི་ཐུགས་སྤྲོ་དང་བཅས། གཙུག་ཏོར་རྣམ་རྒྱལ་གྱི་བསྒོམ་བཟླས་གྲུབ་མ་ཐག་ལྷའི་ང་རྒྱལ་བརྟན་པོས་ཡབ་སྲས་ཡུམ་བཅས་ནས་ཟབ་བཞེས་དང་བཅས།
སྐུ་གསུང་ཐུགས་རྟེན་བཟང་དགུ་འཛོམ་པའི་སྤྲོ་ཟས། མགུལ་དར་སོགས་སྟོབ་པར་སྐུ་ཡོན་ཁང་དུ་ཕེབས་ལམ་འཆར་ཅན་དར་འགྱེད་གྲབས་གཤོམ་སྐྱ་འཁྱིལ་དང་རྩེ་ལྷ་བསངས་གྲོལ་བའི་ལྷ་རྒྱལ།
མདུང་དར་ཁྲ་རོག་གེ་ཡོད་པ་སོགས་རྟེན་འབྲེལ་བཟང་པོ་དང་བཅས། རྒྱལ་སྲས་ལམ་བཟང་བསྩལ་ཏེ་ཐུགས་འཛིན་གནང་ཞིག་པར་ཤིས་བརྗོད་ཀྱི་མེ་ཏོག་དང་བཅས་ཕུལ། དེའི་ཚེ་མཛོད་འཛིན་ལ་གོང་གི་གནས་ཚུལ་རྣམས་དང།
ལྷག་པར་བསྟན་དོན་གལ་པོ་ཆེའི་སྐོར་ཕྱག་བྲིས་ཐོག་ནས་གནང་བའི་བཀའ་གྲོལ། མདུང་ནག་ཞབས་

དྲུང་དགེ་བཤེས་བཅོས་མེད་ནས་མཎྜལ་གོས་དར་སོགས་དངོས་པོ་བཟང་དགུ་དུ་མ་དང། ལྷག་པར་ལྕང་སྐྱ་རྡོ་རྗེ་འཆང་ནས་གསུང་ཤོག་གནང་རྟེན་བཟང་པོས་སྤ་བའི་གསུང་ཚིག་ཏུ། ཐུབ་བསྟན་གསལ་བར་བྱེད་པའི་སྒྲོན་མེ་དཔལ་ལྡན་ས་སྐྱ་པཎྜི་ཏ་ཞེས་སྙན་པར་གྲགས་པ་གང་དེའི་ཞབས་དྲུང་དུ།
ཞེས་དང། བཀྲ་ཤིས་ཀྱིས་མཚན་པའི་དུས་ཀྱི་ཆར་ཡང། འགྲོ་བ་ཡོངས་ཀྱི་དཔལ་རྨད་དུ་བྱུང་བ་གཟུགས་སྐུའི་དཀྱིལ་འཁོར་དྭངས་ཤིང།
མཛད་ཁྱབ་བཟང་པོ་འགྲན་བྲལ་གྱི་རིང་ནས། ཞེས་སོགས་ཀྱི་ཚིག་སྒྲ་སོགས་ཆེད་འདོན་མཛད་རྒྱུའི་ཐོག་མའི་དགེ་ལྟས་དང། ཞབས་དྲུང་དེར་ངོར་ལུགས་རིག་བྱེད་ཐུན་མོང་མ་ཡིན་པའི་རྗེས་གནང་དང།
སྦྱིན་སྲེག་ཡིག་ལུང། ངོར་ཆེན་དཀོན་མཆོག་ལྷུན་གྲུབ་དང། རྗེ་ཉིད་ཀྱི་ལྗགས་རྩོམ་རིག་བྱེད་མའི་སྒྲུབ་ཐབས་རྗེས་གནང་ལུང། བྱིན་རྟེན་སོགས་རེ་བའི་ཡོལ་གོ་བཀང་ཞིང། དེའི་ཞབས་གྲས་བུ་མོ་ལོ་བཅུ་གཅིག་མ་དེ་བྲོ་ཚར་བར་རྗེ་ཉིད་ནས་བཀའ་བསྒོ་བསྩལ་འཕྲལ་ནད་ལས་གྲོལ་བས།
ཁོང་རྣམས་དད་གུས་ཆེ་བ་ལས་ཀྱང་ལྷག་པར་ཆེ་བར་གྱུར་ཏོ། །སྔོན་གྱི་མཁས་པས། ཆོས་དམ་ཚིག་གཙང་ན་དངོས་གྲུབ་མྱུར།
ཅེས་འབྲེལ་ཚད་དོན་ལྡན་དེ་ཉིད་ཀྱི་བྱིན་རླབས་ཀུན་འཇུག་ཀྱང། དད་པ་མེད་པའི་མི་རྣམས་ལ། །དཀར་པོའི་ཆོས་རྣམས་མི་སྐྱེ་སྟེ། །ས་བོན་མེ་ཡིས་ཚིག་པ་ལ། །མྱུ་གུ་སྔོན་པོ་ཇི་བཞིན་ནོ། །དེ་དང་དུས་མཚུངས་ནོ་མིན་ཧན་ཐོན་དར་རྒྱས་ཀྱི་མཆོད་གནས་ཞ་ལུ་པའང་འབྱོར།
རྟ་ཟླ་ཚེས་བཞི་ནས། བཀའ་འགྱུར་རིན་པོ་གསུང་སྒྲོགས། ཚེ་ཆོག མགོན་

ཁང་བཞིར་བསྐང་འཕྲིན་སྒྲོལ་མ་སྒྲོལ་འདོན། དབུ་རྩེར་འཇམ་འདོན་རྣམས་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་རྣམས་ཞབས་པད་སྲིད་མཐར་བརྟན་ཅིང་བཞེད་དོན་འབད་མེད་འགྲུབ་པའི་ཆེད་སོ་སོར་འདོད་གསོལ་བཅས་གནང་བའི་སྦྱར་བྱང་དུ།
ཁོ་བོ་ལོ་བཅུ་བདུན་ཙམ་ནས་བཟུང་བཀའ་འགྱུར་རིན་པོ་ཆེ་ཡང་ཡང་གསུང་སྒྲོགས་ཞུ་ཡིན་ཡོད་གསུངས་པ་བཞིན། རྗེ་ཉིད་ཀྱི་སྤྱིལ་ཁང་ནས་ལོ་ལྟར་བཀའ་དྲིན་ཆེ་བའི་རྒྱུན་བཟང་མི་ནུབ་པར་མཆིས་སོ།
།དབོ་ཟླ་ནས་རྗེ་རྡོ་རྗེ་འཆང་ཉིད་ཀྱི་རླབས་ཆེན་ཐུགས་བསྐྱེད་ནར་མའི་གྲས། ཆོས་ཁྲི་རིན་པོ་ཆེ་མཁས་པ་ཟིལ་གནོན་ཉམས་གསོ་གསར་བསྐྲུན་ལྟ་བུ་ཀུན་གྱི་མིག་གི་བདུད་རྩིར་གསལ་བ་འདི་ཉིད།
རྒྱ་ཆེར་མཛད་རྒྱུའི་བཀའ་གསང་གིས་མཚོན། གང་ཅིའི་བབ་ཡུལ་འདི་དང་འདི་ལྟ་བུ་གྱིས་ཤིག་པའི་གསུང་བྲིས་བཞིན། མཛོད་འཛིན་འགོ་བཟོ་འུལ་མི་བཅས་ནས་དྭང་བླངས་ཀྱིས་རིམ་བཞིན་མཛད་སྐབས།
དགུང་གསར་འབུལ་མིའང་འབྱོར་གདོང་ནས། འཇམ་དཔལ་རྡོ་རྗེ་ནོ་མིན་ཧན་དཔོན་འབངས་སྟོབས་ཆེ་རྟ་ཟླའི་ནང་ཞབས་པད་དུ་འབྱོར་ཞིང། པཎ་ཆེན་ཐམས་ཅད་མཁྱེན་གཟིགས་ཆེན་པོར་མཇལ་ཕྱག་ཞར་ལ།
འདི་ཡང་ནག་ཟླའི་མཇུག་ཙམ་ལ་འབྱོར་བ་འདྲ་ཞེས་སྙན་དུ་གསོལ། ནག་ཟླའི་འགོར་སྨན་ཆབ་ལ་ཕེབས་ཐོག་མ་མོའི་ལྟག་གི་ཁང་བརྩེགས་མཆོད་རྟེན་གོག་པོ་དེ་ཕལ་ཆེར་གཤེགས་གསོལ་གྱིས་མི་རིང་གསར་བཞེངས་མཛད་རྒྱུར།
སྔར་གྱི་བཞུགས་ཡུལ་རྦ་ལོག་གིས་བཀྲོལ་བས་བརླིང་ཆ་མ་བྱུང་དོགས། སྐྱེད་ལྷས་མེ་འབར་གྱི་མགོན་

ཁང་དུ་བརྟག་སྒྲིལ་མཛད་པས་སྤོར་རུང་བ་འཐོན་པ་བཞིན། ཟླ་ནང་དེར་བྱང་ཆུབ་མཆོད་རྟེན་ཚད་ལྡན་འདི་ཉིད། བོད་ཁམས་སྤྱི་དང་བྱེ་བྲག་བཟང་པོའི་ཡུལ་གྲུ་འདིའི་སྣོད་བཅུད་ལེགས་སྤེལ་ཕྱིར་གསར་པ་བཞེངས།
རིང་བསྲེལ་རྣམ་བཞེས་ཕྱུར་པོར་གཏམས་ཤིང། ཕན་ཡོན་བྱིན་རླབས་ཀྱི་ཁྱད་པར་བཀའ་བསྟན་རྣམས་ནས་མང་དུ་གསུངས་པ་ལྟར་དང། ས་ག་ཟླ་ནང་ངོར་ཁང་གསར་ངག་དབང་ཆོས་སྐྱོང་བཟང་པོ་སྡེ་དགེར་ཕེབས་རྒྱུར།
རྒྱུ་ལམ་ལམ་གཟབ་སོགས་དབང་ལུང་མང་དུ་བསྩལ་ཞིང། ཕུར་པ་བླ་གསར་སྡེ་དགེ་འཐོན་རྒྱུའི་ཐུགས་བྲེལ། རིལ་སྒྲུབ་རྣམས་མཛད་མུའི་ཉེར་བརྒྱད་ཉིན་དྲུང་ཡིག་རྒྱལ་ཚིང་དུས་ལས་ཡོལ་འཕྲལ་ཟུར་འཆད་གྲུབ་དབང་དམ་པ་ནས་འཕོ་བ་མཛད་པས།
སྤྱི་གཙུག་ནས་རྣམ་ཤེས་ཐོན་པའི་རྟགས་ངེས་གསལ་དང། རྗེ་ཉིད་ཀྱིས་བྱང་ཆོག་དང། རྗེས་སྒྲུབ་རྣམས་བཀའ་གསང་གིས་འདོམས་པར་མཛད་ཅིང། དེ་སྔ་ནས་རྒྱུན་རིང་གནང་མུའི་ཚེ་ཆོག་རྣམ་རྒྱལ།
ཞལ་དཀར་པོ་ཚེ་འཕེལ་རྗེས་གནང་སོགས་དང། བསྐང་གསོ་བརྒྱ་ཚར་སྐབས་གོང་གི་ཁལ་ཁ་རྣམས་འབྱོར་རྒྱུའི་གྲ་སྒྲིགས་བཀའ་འདོམས་བསྩལ། སྣྲོན་ཟླའི་ཚེས་གཅིག་ལ་ཆོས་ཁྲི་ཆེན་མོ་རགས་ཙམ་གྲུབ་པའི་རབ་གནས་ཆིག་སྒྲུབ་རྗེ་ཉིད་ནས་བསྩལ་བའི་ཚེ་ཕྱག་གཉེར་འགོ་བཟོ་སོགས་ལ་གནང་ཆ་དང།
དབྱར་ཆོས་སྤྱི་པ་གཞིས་ལན་ཐོག་འཇམ་དཔལ་རྡོ་རྗེ་ནོ་མིན་ཧན། རྒྱ་དཔོན་ཟུང་རྣམས་ནས་མཚམས་ཞུ་དང།
སང་ཉིན་རྒྱུད་འདོན་གྲུབ་འཕྲལ་གདན་ཐོབ་སོགས་གོ་རིམ་མ་འཆོལ་བར། འཇམ་མགོན་རྡོ་རྗེ་

ནོ་མིན་ཧན་བོད་སོག་གི་མི་སྣ་སྟོབས་ཆེན་འབྱོར་པ་རྣམས་ལ་མཇལ་ཕྱག་རྒྱས་པར་བསྩལ། དེ་ཉིན་འཇམ་དཔལ་རྡོ་རྗེས་བསྐང་རྫས་གཟབ་བཤམས་གྲས་ལ་བླ་ཆེན་འཕགས་པའི་རྣམ་ཐར་ཐང་གསར་ཞལ་ཕྱེ་ཞིང། དེའི་ཚེ་ཁོང་རྣམས་ལ་ཕེབས་ཕྱག་དང།
འཇམ་དཔལ་རྡོ་རྗེ་སོགས་སྐུ་དྲག་ཉི་ཤུ་སྐོར་ལ་གཉན་སྒྲོལ་རྗེས་གནང་དང་སྒྲུབ་ཐབས་ལས་ཚོགས་ཀྱི་ལྗགས་ལུང། བཀའ་བསྒོ་བཅས་ཚོམས་དམར་དུ་བསྩལ། བས་སེ། ཁེ་སེ་གུང། ཤག་བྱང།
བླ་བྲང་སྐུ་ཚབ་སོགས་བཅུ་སྐོར་ལ་འབྱུང་འདུལ་རྗེས་གནང་ལུང་བཅས་བཀའ་བསྒོ་སོགས་ཨེ་ཝཾ་དུ་བསྩལ་ཏེ། ཚེས་ལྔར་ཁོང་དཔོན་གཡོག་བྱིངས་ཕེབས་ཤིང། ཐུ་ཤེ་ཐུའི་མི་སྣ་ཟུང་དང་ཤག་བྱང་སོགས་ཞག་འགའ་བཞུགས།
གསུང་ཆོས་ཆེན་མོ་སྣྲོན་ཟླའི་ཚེས་འགོར་མཛད་ཐོག་ས་ཚོགས་སུ་འཇམ་མགོན་དབང་གི་མཚན་འཆང་མཆོག་ནས་སྡོམ་རིག་སོགས་གསུང་བཤད་མཛད་པ་དང། སྡོམ་གསུམ་རབ་དབྱེར་གཞུང་སྐྱོར་ལ་ཐོག་མར་ཕེབས་ཅིང།
དེ་དག་གི་ཐོག་གོང་ཁལ་ཁ་སོགས་སོག་པོ་མི་སྣ་རྣམས་ནས་མཎྜལ་སོགས་དངོས་འབུལ་རྒྱ་ཆེར་སྟབ་ཚུལ་བཅས་འོག་འགྲོ་དབང་གི་མཚན་ཅན་གང་གི་རྣམ་ཐར་སྐབས་སུ་གསལ་བ་བཞིན་དང། རིལ་སྒྲུབ་གཏང་རག
ལྷ་མོ་མཆོད་བཅས་དང། ཚེས་བཅུར་གུར་དྲག་རྒྱས་པ་དང་སྦྲགས་རྡོར་བྲག་རིག་འཛིན་ཆེན་པོའི་དགོངས་རྫོགས་དང། དེ་ནས་གོང་གི་ཁལ་ཁ་ལོ་ཙཱ་བཅས་ལ་གུར་ལྷ་བཅུ་གཉིས་མའི་དབང་དང། ཐེག་ཆེན་རིན་པོ་ཆེ་དང་རྫོང་པས་དེའི་སྒྲུབ་དཀྱིལ།
ཐུབ་པ་དགོངས་གསལ་རྣམས་ཀྱི་ལྗགས་ལུང་སྩལསྩོལ་རྗེས་ཟུར་

འཆད་གྲུབ་དབང་ལ་བཀའ་སྡོམ་བཞིན་ཁལ་ཁ་དེ་དག་ལ། ཀྱཻ་རྡོར་རྒྱུ་ལམ་མཁའ་སྤྱོད་མ། གུར་མགོན་ཆོས་སྐོར་རགས་བསྡུས་སོགས་ཀྱང་བསྩལ། དེ་ནས་ཁལ་ཁའི་རྡོ་རྗེ་ཐུ་ཤེ་ཡེ་ཐུ་རྒྱལ་པོ། ཚེ་བརྟན་རྡོ་རྗེ།
སྲས་ཚེ་རིང། ཡེ་ཤེས་རྡོ་རྗེ། ཐཱ་ཇི་མི་འགྱུར་རྡོ་རྗེ། དཔོན་མོ་འོད་ཟེར་སྐྱིད། སྲས་མོ་ཡོན་ཁུ་རུ། མཆོད་གནས་ཨེ་རྟེན་ནེ་ཇོ་བོའི་དགེ་བསྐོས་བླ་མ་དགེ་འདུན་བཅས་ནས་དཔལ་ལྡན་ས་སྐྱ་པའི་སྦྱིན་བདག་མཛད་རྒྱུའི་དགོངས་གཏད་ཅན་དེ་དག་ནས་དངོས་འབུལ་ནམ་མཁའ་མཛོད་སྒོ་དབྱེ་བ་ལྟ་བུའི་གསུང་ལན་དུ་འདི་ལྟར་གྲོལ་ཏེ།
ཁལ་ཁའི་ཐུ་ཡེ་རྒྱལ་པོ་ཚེ་བརྟན་རྡོ་རྗེ་ཞེས་སྔོན་དུས་ཆོས་རྗེ་ཁུ་དབོན་གྱི་བསྟན་པའི་སྦྱིན་བདག་གོ་དན་དང་སེ་ཆེན་རྒྱལ་བརྒྱུད་ཕྱིས་སོག་ཡུལ་གཡོན་རུའི་དཔོན་ལག་གྲས་སུ་བྱོན་པའི་ནང་ནས།
ད་ལམ་ཁལ་ཁ་རྡོ་རྗེ་སོགས་ནས། ཨེ་རྟེན་ནེ་ཇོ་བོ་དགེ་བསྐོས་ཆེན་མོར་གསུང་ངག་སོགས་ཆོས་བཀའ་དུ་མ་དང་བཅས་དགོས་ཚུལ་གནང་བ་དེ་བཞིན་ཚང་མ་འབུལ་ཤིན་ཏུ་སྤྲོ་ཡང།
ཆོས་བཀའ་དེ་དག་རྒྱ་ཆེ་ཞིང། ལག་ལེན་གྲངས་མང་པོ་ཟླ་བ་ཙམ་གྱི་རིང་ལ་འགྲུབ་དཀའ་བས། ད་ལམ་རྟེན་འབྲེལ་སརྒ་དང་པོ་ངེད་རང་ནས་གུར་མགོན་ལྷ་བཅུ་གཉིས་པའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང།
ལུང་ཁ་ཤས་ཟུར་འཆད་ནས་ཆོས་བཀའ་མི་ཉུང་ཙམ་དང་བཅས། དཔལ་ཀྱཻ་རྡོ་རྗེའི་བཤད་རྒྱུད་ཐུན་མོང་མ་ཡིན་པ་མཁའ་འགྲོ་མ་རྡོ་རྗེ་གུར་གྱི་ལེའུ་བཅོ་ལྔ་པ་ནས་གསལ་བར་བསྟན་ཅིང།
འགྲེལ་བྱེད་ཀྱང་སངས་རྒྱས་གཉིས་པ་ཀླུ་སྒྲུབ་ཀྱིས་ཨཱརྱ་དེ་བ་ལ་གནང། དེ་

ནས་རྣལ་འབྱོར་དབང་ཕྱུག་བིརྺ་པ། ཤར་ཕྱོགས་ནག་པོ་པ། བྲམ་ཟེ་མཆོག་སྲེད་ནས་རིམ་བཞིན་བརྒྱུད་པའི་ཆོས་སྐོར་སྐུ་གསུང་ཐུགས་ཀྱི་རྟེན་དང་བཅས་པ་རྒྱ་གར་ནས་ལོ་ཆེན་རིན་ཆེན་བཟང་པོས་སྤྱན་དྲངས་པའི་དཔལ་རྡོ་རྗེ་ནག་པོ་རྟེན་དང་བཅས་པ་འདི་ཉིད་ཀྱི་བཀའ་གུང་ཐང་མལ་ལོར་བབས།
དེ་ཉིད་ཀྱིས་ས་སྐྱ་པ་ཆེན་པོར་སྩོལ་བར་མཛད་པའི་མལ་གྱི་གདན་ས་ལ། སྔོན་དུས་གུང་ཐང་ན་ལ་རྩེའི་གནས་གསར་ཟེར་བ་དེ་ན་མལ་ལོའི་ཐུགས་དམ་ཡིན་ཞིང།
གཙང་ཉང་ཕྱོགས་ཀྱི་དགོན་པ་གླང་པ་གསེར་གླིང་གི་གྲྭ་པ་བྱམས་པ་ཡེ་ཤེས་ཀྱིས། གུང་ཐང་གནས་བསྐོར་འགུག་ནས་ཤིང་རྟ་ཆུ་སྟོད་ནང་དཔལ་ས་སྐྱར་འབྱོར་དུས་ངེད་ལ་བྱིན་པ་དེས་དགེ་བསྐོས་ལ་གུར་གྱི་དབང་བསྐུར་དུས།
སྐུའི་རྗེས་གནང་གི་རྟེན་བགྱིས་ཏེ་རྟེན་འབྲེལ་ཁྱད་ཁལ་ཁའི་ཐུ་ཤེ་ཡེ་ཐུ་རྒྱལ་པོ་ཚེ་བརྟན་རྡོ་རྗེར་མཆོད་རྟེན་དུ་ཕུལ་བ་ཡིན་པས། ཤིན་ཏུ་གཅེས་པའི་སྒོ་ནས་མཆོད་གཏོར་ལ་བརྩོན་ཞིང།
དམ་ཚིག་བསྲུང་སྡོམ་གྱིས་ཐུགས་ཚགས་མཛད་པས་ཇི་ལྟར་སྨོན་པའི་བཞེད་དོན་ཐམས་ཅད་འགྲུབ་པར་འགྱུར་རོ། །གསུངས་པ་དང། གཞན་ཡང་སངས་རྒྱས་ཀྱི་འཕེལ་གདུང།
བདུད་རྩིའི་སྐུ་པར། བྱིན་སྣེ་གསར་རྙིང་སོགས་མང་བ། བསྲུང་བ་དང་ཕྱག་དཔེ་ཕོན་ཆེ་བ་བཅས་ལེགས་པར་བསྩལ་ཏོ། །དེ་ལོ་རྗེ་རྡོ་རྗེ་འཆང་ཡབ་སྲས་རྣམས་ཞལ་རྒྱས་ནས་ཕུར་བསྙེན་བདུན་ཕྲག་གཅིག་སྦྱིན་སྲེག་བཅས་ཀྱང་གནང།
དེ་མཚམས་ནས་ཆོས་ཁྲི་རྟེན་བརྟེན་པ་བཅས་ཀྱང་ཧ་ལམ་ཚགས་སུ་ཚུད་སྐབས་དང། སྣྲོན་ཟླའི་ཉེར་དྲུག་ཉིན་

འཆམ་དྲེགས་པ་ཟིལ་གནོན་ལྕམ་དྲལ་ངོ་མཚར་ཅན་འདི་གཉིས་གསར་བསྐྲུན་མཛད་རྒྱུའི་བཀའ་གསང་ལྷ་བཟོ་ཚུལ་ཁྲིམས་བཀྲ་ཤིས་ལ་གྲོལ་ནས། ཉེར་དགུར་སྐུ་རུ་བྱིན་སྣེ་ཁྱད་པར་རྣམས་དང། རས་གོས་ནག་པོ་སོགས་ལ་བྱིན་རླབས་མཛད་སྐབས་གློ་བུར་དུ།
ཨ་ཙ་ར་བཞི་དགའ་ཉམས་དང་བཅས་འབྱོར་བའི་ནང་ཚན་བྷེ་ཏ་གྟེ་རི་ཟེར་བ་ཞིག་གིས་རྗེ་ཉིད་ལ་རཀྴའི་ཕྲེང་བ་ཕུལ་བ་སོགས་ལ་ཉེ་ཤིན་ཏུ་བཟང་བའི་དབུ་ཚུགས་ཤིང།
དེ་རྣམས་ལ་ཡང་གསེར་གྱིས་མཚོན་མཁོ་དགུ་གྱ་ནོམ་པ་བསྩལ། དེ་ཙམ་ལ་གཞུང་ཞབས་རིན་པོ་ཆེར། གསེར་ལྗང་བརྡུང་གི་བུམ་པ་འདི་ཟུང་དང། དངུལ་གྱི་མཎྜལ་ཆེ་ལེགས། རྫས་བརྒྱད་སྣ་བདུན་རྣམས་འདོད་འཇོ་དཔལ་རྒྱས་སུ་བརྩེ་སྐྱོང་ཞུས་དོན་རིམ་གྱིས་སྨིན་ཅིང།
འཇམ་མགོན་སྐུ་མཆེད་མེ་བྱ་རྟ་ཟླར་ཆོས་ཁྲི་འཁོར་ལོ་གསུམ་ལྡན་དུ་ཆེ་འདོན་བཀའ་དྲིན་ཆེ་རྒྱུར་ངེས་པའི་བརྡ་འགྲེམས་ཞུ་སྲོལ་བཞིན། གཞུང་ཞབས་རིན་པོ་ཆེ་སྙན་སྒྲོན་དང།
ཆུ་སྟོད་ཡར་ཚེས་ནས་དབུ་རྩེ་རྙིང་མར་དེའི་བྲིས་མགོན་དང་གསར་བཞེངས་འབུར་སྐུའི་དྲུང་གཏོར་འཛུགས་ཀྱིས། བསྐང་འཕྲིན་ཆག་མེད་དང་བཅས་འཆམ་སྐུའི་ལས་གྲྭ་ཚུགས།
དེ་ནས་འཆར་འཕར་གྱི་ཐུགས་བྲེལ་རྣམས་ལ་གཞོལ་བའི་མུར་སྨིན་ཟླའི་བཅུ་དྲུག་ནས། ས་ཚོགས་ཇོ་དར་ཆེན་མོར་ཉམས་གསོའི་ཞལ་བཀོད་ངོ་མཚར་ཅན་འདི་ཉིད་མཛད་ནས། གཏིང་དུ་བུམ་གཏེར་དགུ་སོགས་དང།
སྟེང་གི་རྒྱལ་མཚན་ལ་རྣམ་བཞིའི་རིང་བསྲེལ་གྱིས་ཕྱུར་པོར་གཏམས། མགོ་ཟླའི་ཚེས་གཅིག་ནམ་ཟིར་རྒྱ་དཀར་ནག་སྟེང་ནས་

རྗེ་རྡོ་རྗེ་འཛིན་བན་ཚང་པའི་འཁོར་ཚོགས་བཅས་ནས། ཇོ་དར་རྒྱལ་མཚན་འཛུགས་ཆོག་ཕྱག་ལེན་རྣམ་དག་གིས་བསྒྲུབས་པ་དེ་ལྟ་བུའི་ཇོ་དར་དེར། སྔོན་དུས་བླ་ཆེན་ཁམས་གསུམ་དབང་སྡུད་འཕགས་ཆེན་བློ་གྲོས་རྒྱལ་མཚན་ལ།
གོང་མ་སེ་ཆེན་གོ་པེ་ལས་གོས་དར་ལྔ་ཁྲི་དགུ་སྟོང་ཕུལ་བའི་ཕུད་མཚོན་ཕྱིར། གོས་ཇུས་དཀར་པོའི་དར་ཅོག་དང་། དར་ཚོན་སྣ་ལྔའི་ཡུག་ཆེན་སྲིད་ན་རིང་བ་དཔལ་ས་སྐྱ་དུས་མདོས་གཟབ་མ་དང་།
གདུང་རྒྱུད་ཁྲིར་ཕེབས་སྐབས་ལེགས་པར་འཕྱར་རྒྱུའི་ལོགས་ལ་འདོད་གསོལ་ཅན་དུ་མཛད་དོ། །དེ་ནས་ས་ཚོགས་ཁྲི་ཆེན་མདུན་དུ་གུར་ཆེན་བསམ་འགྲུབ་ཕོ་བྲང་ཕུབ་པའི་ནང་གི་གདུང་ལ་ནོར་བུའི་དྲ་ཕྱེད།
འཁོར་མོར་འཕགས་པའི་རྣམ་ཐར་ཐང་ཀ་ཁྲི་ཁང་བྱང་སྐྱར་གདུང་རབས་ཐང་ཀ རྗེ་བཙུན་ས་སྐྱ་པའི་གདུང་རབས་སྲིད་མཐའི་བར་ཆད་མེད་འབྱོན་པའི་རྟེན་འབྲེལ་གྱི་ཆེད་དུ། དུས་མཆོད་ནས་བདག་ཉིད་ཆེན་པོ་བཟང་པོ་དཔལ་མཆོད་ཕྲེང་སོགས་སུ་སྔོན་འགྲོའི་སྒོ་ནས་གདན་དྲངས།
གཞན་ཡང་བཀའ་བསྟན། ས་སྐྱ་བཀའ་འབུམ། དབང་ཁང་ནས་བདེ་གཤེགས་མཆོད་རྟེན་བརྒྱད། ཚེ་བུམ་བཅུ་གཅིག་སོགས་དང་། མཐའ་བསྐོར་དུ་སྣ་ལྔའི་མཆོད་ཚོགས་དང་བཅས་བཅོམ་ལྡན་འདས་སྙིང་པོ་ཀྱཻ་རྡོ་རྗེའི་རབ་གནས་སྒྲུབ་ཞག་ལྔའི་གྲོལ་ཉིན་སྦྱིན་བདག་བསྒོ་བར་ཞལ་ངོ་རྣམས་དང་།
ཕྱག་གཉེར་སོགས་ཕེབས་ཤིང་། ཆ་ཞབས་ཁམས་དྲུང་ནས་གཞས་བཅས་ཕྱི་བསྐོར་ལ་མེ་ཏོག་འཐོར་བར་མཛད་ཚུལ།
ཡང། ཆོས་ཁྲི་སྐོར། དེ་ནས་འཆམ་ཁང་སྟེང་བརྒྱུད་ཀ་བཞི། ཀ་དྲུག་འཕེལ་རྒྱས་

སྟེང་འོག ཚོང་དཔོན་ཤག ཁྲོ་ཁང་སྟེང་འོག་སོགས་གསར་བཟོ་རྣམས་དང། རིམ་གྱིས་མཇོ་མོ་ཁང་སོགས་ནས་བར་བསྐོར་རྒྱལ་པོ་སྒང་བརྒྱུད། དཔལ་འབྱོར་རབ་རྒྱས། བཟོ་ཁང་གསར་པ། དེ་ནས་ལྷ་ཆེན་འཕར་ནག་ལ་མཆོད་འབུལ་སོགས་རྒྱུན་བཞིན་ཕྱི་བསྐོར་གྲུབ་ནས།
གསུང་བསྔོ། དགའ་སྟོན་རྒྱ་ཆེ་བ་དང་། སྦྱིན་སྲེག་སོགས་མཛད། དེའི་སང་ནས་རྒྱུན་གྱི་སྒྲུབ་མཆོད་དང་བཅུ་དགུ་ནས་ཉེར་གཉིས་བར་འཆམ་རྒྱུགས་དང།
རྒྱལ་ཡུམ་མཆོག་ནས་རྒྱལ་གསུང་བཀའ་འགྱུར་ཆེན་པོ་ཞལ་དབྱེ་བ། ཉེར་གསུམ་ནས་ཕུར་བཟློག འཇིགས་བྱེད། ཞལ་གྱི་གཏོར་བཟློག་རྣམས་ཚུགས་པའི་སྐབས་སོ།།དགུང་གྲངས་ཞེ་དགུར་ཕེབས་པ་མེ་བྱ་རྒྱལ་ཟླའི་ཚེས་གཅིག་ཐོ་རེངས་རྩེར་ལྷ་བསངས་དང་བསྟུན་མཛོ་རའི་ནང་གསར་སྟེང་ནས་གོང་གི་ཇུས་དཀར་དར་ཆེན་སྣ་ལྔའི་སྒྲོན་བཅས་གཟིམ་དྲུང་གིས་དོ་དམ་བསངས་དུད་ཤིན་ཏུ་ཆེ་བ་དང་བཅས་ཡར་འཐེན།
དེ་ནས་རྒྱལ་མཚན་འཛུགས་ཆོག་གོང་བཞིན་གྲུབ་ནས་རྒྱལ་པོ་ལོ་གསར་གྱི་དགའ་སྟོན་དང།
རྗེ་ཉིད་ཀྱིས་དམར་པོ་སྐོར་གསུམ་གཏོར་སྤོད། དགེ་སྡིང་མ་ཎི་བས་གཟིགས་འབུལ་ཐོག་དགའ་སྟོན་གྱི་ཡན་ལག་ཏུ་བྲོ་འཁྲབ་གྲས་གཞན་དག་བྱུང་ནའང་ཁྲི་ཕེབས་གྲུབ་ནས་འཁྲབ་ཆོག་པའི་བཀའ་འདོམས་དང།
ལྷག་པར་རི་བོ་ཆེ་ནས་སྔོན་དུས་གཟིགས་འབུལ་ཞུ་མི་ཞིག་ཡིན་ནའང། བར་སྐབས་སུ་རྐྱེན་འགའ་ཞིག་གིས་མ་བྱུང་བ་དེ་བཞིན་ཕྱིས་སུ་ཡང་ཡང་ཞུ་བ་འདི་དག་ཀྱང་རྗེ་ཉིད་ཀྱི་

ཐུགས་རྗེར་འཁུམས་ཤིང། ལོ་སྔོན་མ་དང་དེ་ལོ་གཉིས་ཆར་ལ་རྒྱབ་རི་དཔོན་པོ་རིར་མཚན་ངན་བསྟུད་མར་བྱུང་བ་རྣམས་ཞི་ཕྱིར། རིན་ཆེེན་སྒང་གི་ལྟག་ཏུ་འོད་ཟེར་ཅན་མའི་སྦྱིན་སྲེག་སོགས་བཟློག་ཐབས་མང་དུ་མཛད།
ཚེས་གཉིས་ལ་ནང་སོའི་རྟག་གཏོར་ཞལ་འབྱེད་ལ་ཕེབས་དུས་གཏོར་སྒམ་ཆེན་མོ་བཀོད་ལེགས་འགྲོ་ཡུལ་བཀས་འདོམས་ཚེས་གསུམ་ལ་དབུ་རྩེར་འཆམ་སྐུ་དྲེགས་པ་ཟིལ་གནོན་ལྕམ་དྲལ་དམ་ཡེ་དབྱེར་མེད་དུ་བྱིན་རླབས་དང་མཐུ་སྟོབས་ཀྱི་བདག་པོ་མངའ་གསོལ་མཛད།
དེ་ནས་ས་སྐྱའི་གདུང་རྒྱུད་ཁྲི་འདོན་དུས་ཕྱིས་ཇེ་རྒྱས་སུ་སོང་གྲས། དུས་མདོས་ཆེན་མོ་རྒྱལ་ཟླར་འགྱངས་པའི་ཚེས་འགོར་གཏོར་སྤོད་དང་སྦྲགས་མགོན་ཁང་ཁག་བཞིར་བདུད་འདུལ་ཕུག་བཅས་ལ་སོ་སོར།
རུ་མཚོན་གསར་བཞེངས་རེ་དང། བདུད་འདུལ་ཕུག་མིན་པར་ལྷ་མདུང་རེ། དེ་རྣམས་སུ་ཐུག་ཆོག་རྒྱས་པ། དེ་ནས་ཕུར་ཁང་ཐུབ་ཆེན་སྐུ་མདུན་དུ་དུས་མདོས་གཟབ་མའི་འཆམ་ཆས་རྣམས་གོ་རིམ་བཞིན་ལེགས་པར་བཤམས་ནས་རྗེ་ཉིད་ཀྱི་ཕྱག་ནས་དང་།
འཆམ་སྐུར་བན་ཚང་པའི་འཁོར་ཚོགས་དང་བཅས་མགོན་པོའི་རབ་གནས་སྨིན་རྒྱས་མཛད་པའི་ཚེ། རྗེ་ཉིད་ཀྱི་གཟིགས་སྣང་ལ།
འཆམ་མགོན་གཉིས་ཀྱི་ཞལ་གཉེར་ཞིང་སྤྱན་འཁྱུག་པ་སོགས་ཡེ་ཤེས་སེམས་དཔའ་བྱོན་རྟགས་གསལ་པོར་འཁྲུངས། དེ་ནས་མདོས་ཟབ་དངོས་གཞི་དང་གདུང་སྲས་སྐུ་མཆེད་ཁྲི་འདོན་ཆེན་མོ་ཟབ་རྒྱས་རྒྱ་ཆེར་མཛད་པ་རྣམས།
འོག་ཡབ་རྗེ་དབང་སྡུད་སྙིང་པོའི་རྣམ་ཐར་སྐབས་སུ་རགས་ཙམ་གསལ་བ་ལྟར་དང་། ཞིབ་ཆ་མ་

འོངས་པའི་གདུང་རྒྱུད་རིམ་བྱོན་ལ་དགོངས། དེ་སྐབས་ཀྱི་སྔ་ཕྱི་བར་གསུམ་གྱི་དེབ་དང་། ཐོ་གཞི་གསར་སྒྲིགས་སོགས། དེང་སྐབས་ཀྱང་མི་ཕྱེ་བ་ལྟ་བུ་སྣང་བ་ཀུན་ཤེས་འདི་དག་ནང་བཞིན་དང་། འདི་ལོ་འཆམ་སྐུ་གདན་འདྲེན་སྐབས།
དབུ་རྩེ་ནས་དྲེགས་ཟིལ་ལྕམ་དྲལ་གདན་འདྲེན་དང་། འཚམས་ཇ་ཉུང་སྐྱོན་གྱིས་དེ་ལོ་ནས་བཟུང་ཉེན་ཆས་དང་གྱོང་ཆས་གཉིས་ཆར་ལ་འཆམ་ཇ་བརྒྱད་རེ་སྤོར་གནང་དང་། སྐོལ་སྣོད་ཁྲོ་ཆེན་ལ་དཀར་གཡའ་བྱུགས་པ་སོགས་ཀྱི་ཞལ་བཀོད་དང་།
ཁྲི་ཕེབས་སྐབས་རྗེ་རྡོ་རྗེ་འཆང་ཉིད་ཀྱང་ཆོས་ཁྲི་སྟེང་གི་ལྷ་ཁང་འཆི་མེད་ཡང་རྩེར་གཙུག་ཏོར་དྲི་མེད་ཀྱི་སྒྲུབ་མཆོད་དང་། དངོས་གཞི་རབ་གསལ་ལྷོ་ཡི་འགུག་ཏུ་ཆོས་གསན་ལ་ཡང་ཕེབས་པ་བཅས་སྔར་སྲོལ་ལས་འཕར་བ་བཅས་ཀྱང་མཛད་པ་དེ་དག་ཀྱང་རྣམ་ཐར་བསྡུས་པ་ལས།
སྔགས་འཆང་ཆོས་རྗེ་ཨ་མེས་ཞབས་སོགས་ཀྱི། །མཛད་བཟང་རྗེས་སུ་སློབ་པའི་ཐུགས་བསྐྱེད་ལྟར།
།ཚོགས་ཕེབས་གདུང་རིགས་སྤེལ་དང་དེབ་སྒྲིགས་སོགས། །ངོ་མཚར་ཕྱག་རྗེས་སྲིད་མཐར་གསལ་ལ་འདུད། །ཅེས་གསུངས་པ་ལྟར་རོ། །དེ་ནས་རིགས་སྲས་དམ་པ་ཞལ་རྣམ་པ་གཉིས་རྒྱལ་ཚབ་མཆོག་ཏུ་མངའ་གསོལ་གེགས་མེད་དུ་གྲུབ་ནས།
རྟ་ཟླའི་ཉི་ཤུ་སྐོར་ལ་རྒྱལ་གསུང་བཀའ་འགྱུར་རིན་པོ་ཆེ་གསུང་སྒྲོག་སོགས་སྐུ་རིམ་རྒྱ་ཆེར་མཛད། ཉེར་གཉིས་ལ་རྒྱལ་ཚབ་དེ་མོ་གོང་མ་རིན་པོ་ཆེ་དང། ཉེར་དགུར་རྒྱལ་ཡུམ་སྐལ་བཟང་བདེ་སྐྱིད་བུ་ཁྲིད་ཞི་བར་གཤེགས་པས་ཡབ་སྲས་ཞལ་རྒྱས་ནས་ཡུམ་མཆོག་དེ་ཉིད་ཀྱི་དགོངས་རྫོགས་སྤྱི་དང་བྱེ་

བྲག་བཀའ་དྲིན་ཆེ་བ་དང། གཞན་ལ་ཡང་བཀའ་འདོམས་བཅས་ཡང་དག་པར་མཛད་དེ། སྐུ་གསུང་ཐུགས་ཀྱི་ནང་རྟེན་རྣམས་བླ་བྲང་ཤར་དུ་བཞུགས་སུ་གསོལ་བ་དང། རྩེ་གདོང་ཕྱོགས་སུའང་དགེ་རྒྱུན་རྒྱ་ཆེར་འཛུགས་པར་མཛད།
དབོ་ཟླའི་བཅུ་གཉིས་ནས་བཟུང་སྟེ་ཡབ་སྲས་ཞལ་རྒྱས་ནས་དེ་མོ་གོང་མ་མཆོག་གི་དགོངས་རྫོགས་སུ་ཀྱཻ་རྡོ་རྗེ་མན་ངག་གི་ལུགས་ཀྱི་དཀྱིལ་འཁོར་དུ་དགུང་ཞག་གཟུང་སྐབས་རྟེན་གྱི་གཙོ་བོར། ས་སྐྱ་པ་ཆེན་པོ་ཀུན་དགའ་སྙིང་པོའི་ཞལ་ཐང་མཁན་པོ་ཞང་གསུམ་ཐོག་པས་བཞེངས་པ་ལ།
ས་ཆེན་ཉིད་ཀྱིས་ཕྱག་ནས་མཛད་པ་དེ་ཉིད་སྐབས་ཤིག་དབུས་ཕྱོགས་སུ་འཁྱེར་བ། ཡར་ཀླུངས་པ་སེངྒེ་རྒྱལ་མཚན་གྱིས་ཉམས་གསོ་མཛད་དེ་གནས་གསར་བ་རིམ་ཅན་གྱི་ཕྱག་ཏུ་བཞུགས་པ་ཁྱབ་བདག
བཀའ་འགྱུར་པ་ཆེན་པོ་གཤེགས་དུས་ས་སྐྱར་བསྔོ་རྟེན་དུ་རབ་བྱུང་བཅུ་གཅིག་ལྕགས་བྱི་ལོར་འཇམ་དབྱངས་བསོད་ནམས་དབང་ཕྱུག་གི་ཕྱག་བབས་དེ་ཉིད་ཞལ་དབྱེ་ཞིང།
སྟ་གོན་ལྔ་དང། དངོས་ཆོག་དྲུག་རེ་བཅས་རྒྱས་པར་བསྩལ། གཞན་ཡང་དགེ་འདུན་ལྔ་བཅུ་ཁ་ཡར་གྱིས་ཞག་ལྔའི་རིང་ཀྱཻ་རྡོར་སྒྲུབ་མཆོད་ཀྱི་སྔོན་འགྲོར་གོང་མ་ལྔ་སྟོད་ཤོ་ལོ་ཀ་དང་པོ་ཕྲེང་འཁོར།
ཡོངས་རྫོགས་དང་བསྐང་བ་རྒྱས་པ་ལ་སོགས་པ་དགོངས་རྫོགས་མང་དུ་བཀའ་གསང་གིས་གདམས་ནས། ནག་ཟླའི་ནང་སྡེ་དགེ་ས་དབང་བློ་གྲོས་རྒྱལ་མཚན་སོགས་འདས་མ་འོངས་རྒྱལ་རབས་རྣམས་ཀྱིས་དགོངས་རྫོགས་སུ།
དངུལ་བྲེ་ཆེན་འགའ་ཞིག་སྦྱོར་འཇགས་བཞིན། ཆོས་སྡེ་ལྷོ་ནས་ཉིན་གཅིག་ལ་དགེ་འདུན་ཞལ་གྲངས་

ཀྱིས་བསགས་པའི་བཟང་པོ་སྤྱོད་པའི་སྨོན་ལམ་གྱི་ཁྲི་ཚར་འགྲོ་ངེས་ཇི་སྲིད་བར་ནག་ཟླའི་ནང་མཛད་དགོས་ཀྱི་གཏོང་ཐོ་ལྷ་ཆེན་དབུ་བྱེད་ཀྱི་དེབ་ཏུ་འགོད་པར་མཛད་ཅིང། ཆོས་བྱང་པར་ནི་སྨན་བླ་སོགས་སོ།
།དེ་ནས་ཚལ་གུང་ཐང་ཞེས་ཞང་གཡུ་བྲག་པའི་གདན་ས་ན། རྗེ་དྲུང་རིན་པོ་ཆེ་དྲེགས་བྱེད་ཀྱི་ཚུལ་བཟུང་བ་སྟོབས་ལྡན་དྲག་ཤུལ་དབང་པོ་ཡབ་ཡུམ་རྗེ་ཉིད་གཞོན་ནུའི་དུས་ནས་ཡང་ཡང་གཟིགས་སྣང་ལ་འཆར་བ་ཞིག་ཡོད་གསུངས་པ་དེས།
གསེར་འཕྱང་ལོའི་གུང་ཐང་ཞང་མཆོད་གྲོ་བཞིན་ཚེས་བརྒྱད་ལ། ས་སྐྱ་ནས་གསེར་གྱི་སྤུ་གྲི་ཞགས་དམར། རྒྱལ་མཚན་དགུ་བརྩེགས་སེངྒེའི་མགོ་ཏོག་ཅན་དགོས་ཚུལ་བཞིན་གནང་བའི་དུས་ཚེས་དེར།
ཡོང་དོན་མེད་པར་སྔ་དྲོ་མཆོད་རྟེན་བཀྲ་ཤིས་སྒོ་མང་བྱིན་ཅན་གདུགས་མེད་ཞིག་ལ་ཉམས་གསོའི་ཞལ་བཀོད་མཛད་དགོས་དང། གཤིན་རྗེ་དགྲ་ནག་གི་དཀྱིལ་ཐང། ཡང་དཀྱིལ་ཐང་ཧྲུལ་བ་ཞིག
ཕོར་སྟོང་རྣམས་གློ་བུར་དུ་བྱུང་ཞིང། ཕུར་སྒྲུབ་ལ་ཕེབས་ཐོག་སྐུ་མདུན་དུ་བཙུན་མ་གཞོན་ནུ་མ་གཉིས་ཀྱིས་ས་ཤ་ཕུང་པོར་སྤུངས་པ་དང། དེ་ཉིན་ཕུར་སྒྲུབ་བཤད་ལས་པའི་ཚིག་ལ་རྗེ་རྡོ་རྗེ་འཆང་ཉིད་འགྲོ་བ་ཐམས་ཅད་ཀྱི་མགོན་པོ་ཡིན་ཚུལ་དང་།
བོད་ཀྱི་གྲུབ་མཐའ་ཀུན་ས་ལུགས་ཡིན་ཚུལ་གྲས་ལ་ཞང་གཡུ་བྲག་པའང་ས་ཆེན་གྱི་ཞལ་སློབ་ཤན་རྡོར་སེང་དང། སྐྱུ་ར་ཨ་སེང་གེ་ཞལ་སློབ་ཡིན་ཚུལ་བྱུང་བ་རྣམས་ལ།
རྗེ་ཉིད་ཀྱི་བཀའ་ལས། ངེས་པར་བརྟག་རྒྱུ་ཞིག་ཡོད་དོ་གསུངས། དེ་མཚམས་ནས་དར་རྩེ་མདོར་མེ་ཆུས་གནོད་པ་ནར་མར་བྱུང་བ་རྣམས་ཐུགས་

ཀྱིས་མ་བཟོད་པར། དེ་དག་བཟློག་ཕྱིར་ཕ་སྒར་དང་ཟུར་སྤུག་གཉིས་ལ་བསྩལ་རྒྱུའི་གུར་ལྷ་བརྒྱད་འཁོར་ལོ་བཅས་དང། གསེར་ཟངས་ཀྱི་རྡོ་རྗེ་འཆང། འཇིམ་གྲུབ་རྗེ་བཙུན་གོང་མ་ལྔ། སྔགས་འཆང་ཆེན་པོ། ཨ་མེས་ཞབས་རྣམས་རིང་བསྲེལ་རྣམ་བཞི་ནང་གཟུངས་དང།
ཁྱད་པར་ཡུལ་ཕྱོགས་དེར་མེ་ཆུའི་གནོད་པ་ཞི་བའི་འདོད་གསོལ་དང་བཅས་དམ་ཡེ་དབྱེར་མེད་དུ་བྱིན་གྱིས་རློབ་པར་མཛད་དེ་བསྩལ་བས་ཡུལ་ཕྱོགས་དེར་བྱོན་པ་ཙམ་གྱིས་གནོད་པ་ལས་གྲོལ་བར་གླེང་ངོ་།
།དབྱུག་ཟླའི་ནང་མུས་ཆེན་ལ་དེ་མོ་རིན་པོ་ཆེའི་མཆོག་སྤྲུལ་སྐོར་ལྷ་མོ་ཤྲ་མ་ཎའི་སྒོ་ནས་བརྟག་དགོས་གསུངས་པའི་བཀའ་ལན་སྨིན་ཟླའི་བཅོ་བརྒྱད་ལ་འབྱོར་རྒྱུའི་ཐོ་རེངས་འོད་གསལ་དུ།
སྐྱེད་ལྷས་ཡིན་དགོངས་པའི་བྲག་རྩེར་རྗེ་ཉིད་ནས་བྲག་འདི་ལ་གཏེར་སྒོ་གསལ་པོ་ཡོད་པའི་གོང་དེ་ནས་གཅིག་གིས་བརྐོས་ཟིན་པ་འདུག་གཤམ་འདི་ན་ཇི་འདྲ་ཡོད་དམ་དགོངས་ཤུལ་དེ་ནས་བརྐོ་བར་མཛད་པས།
ལཉྫ་ནའི་ཨཱཿ་རང་བྱོན་དམར་པོ་ཞིག་དང། བརྐོས་ཟིན་ཕྱག་ན་ཡོད་པའི་རྡོ་བའི་དུམ་བུ་དེར་བོད་ཡིག་དབུ་ཆེན་གྱི་ཨཱཿདམར་པོ་ཡོད་པ་ཞིག་འཁྲུངས་པས་མུས་ཆེན་གྱི་གསུང་དང་ཆ་འདྲ་མངོན་ནོ།
།དགུང་གྲངས་ལྔ་བཅུར་བྱོན་པ་ས་ཁྱི་ནག་ཟླའི་བཅུ་གཅིག་ནས། གདུང་སྲས་འཇམ་མགོན་དཔལ་ལྡན་ཆོས་སྐྱོང་དང་ཨེ་ཝཾ་བཟང་པོ་སྐུ་མཆེད་གསང་ཡུམ་སྒེར་པའི་སྲས་རྗེ་བཙུན་འཆི་མེད་བསྟན་པའི་ཉི་མ་སོགས་སྐལ་ལྡན་རྣམས་ལ་འཇིགས་བྲལ་སྟོབས་ཀྱི་དཔལ་ལྡན་བིརྺ་པའི་བཞེད་གཞུང་གསུང་

ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་གདམས་པ་ཟབ་མོ་ཚོགས་བཤད་མཁན་ཆེན་ངག་ཆོས་ཀྱི་ཡིག་སྟེང་ནས་སྔོན་དངོས་རྗེས་གསུམ་རྒྱབ་རྟེན་གྱི་ལུང་དང་བཅས་པ་དང། ནཱ་རོ་མཁའ་སྤྱོད་གུར་མགོན་བྲག་རྫོང་མ་ཕྱི་ནང་གསང་གསུམ་གྱི་ཁྲིད་ལུང་ཟུར་བཀའི་རིགས་ཀྱི་རྗེས་གནང་ཤིན་ཏུ་མང་པོ་བཅས་ཆོས་ཀྱི་རྣམ་གྲངས་རྣམ་ཐར་ཆེན་མོ་འོག་ཏུ་འཇམ་མགོན་དབང་གི་མཚན་ཅན་གྱི་ལོ་རྒྱུས་སྐབས་གསལ་བ་བཞིན་དང།
ནག་ཟླའི་ཟླ་མཇུག་དར་ལྡིང་ནས་བོན་གསུམ་སྲིད་པའི་ལྟོ་སྐུ་འཛུགས་པར་བྱུང་ཞིང། དེ་ལོ་ཚོམས་ཆེན་སྐོར་ལ་དཀར་གསལ་དང། གནམ་ཡངས་སོགས་ལ་ཞབས་ཏོག་རྒྱ་ཆེར་མཛད་ཅིང། དགེ་བསྙེན་ཆོས་ཉི་བྱང་ཕྱོགས་སུ་གདན་འདྲེན་གྱིས་ཆབ་ཀླུ་སེངྒེ་སྒྲ་སོགས་ཡང་དག་གནང།
སྣྲོན་ཟླའི་ཚེས་དགུ་ལ་གདན་ས་ཆེན་པོའི་དབྱར་ཆོས་ཀྱི་ཐོག འཇམ་མགོན་དབང་གི་མཚན་འཆང་ནས། ཚད་མ་རྣམ་འགྲེལ། དབུ་མ་རྩ་ཤེར།
སྡོམ་གསུམ་ཁ་སྐོང་སོགས་ལ་གསུང་བཤད་གནང་ཚུལ་དང། ཆུ་སྟོད་ཚེས་བཞི་ནས་གདུང་སྲས་སྐུ་མཆེད་ལ་རྣམ་སྲས་རིགས་ཅན་བཅོ་ལྔའི་རྗེས་གནང་སྩོལ་སྐབས་དགེ་མཚན་ཇི་ལྟར་འཁྲུངས་ཚུལ། དེ་རྗེས་བླ་མ་དམ་པའི་དུས་ཆེན་ནས་དབུ་བཟུང་སྟེ་ཞག་བདུན་འགྲོ་མགོན་དཔལ་ལྡན་ཆོས་སྐྱོང་ཉིད་ལྷ་ཐིལ་དུ་རྣམ་འགྲེལ་གཞུང་སྐྱོར་པའི་ཚོགས་དབུར་ཕེབས་ཚུལ་རྣམས་ཀྱང་འོག་ཏུ་གསལ།
དེ་ལོའི་ཕུར་སྒྲུབ་ལ་རྗེ་ཉིད་ནས་རྗེ་བཙུན་ས་སྐྱ་པའི་བསྟན་པ་རིན་པོ་ཆེའི་ཞབས་ཏོག་ཏུ་གོས་བཟང་དགུ་ལས་བསྐྲུན་པའི་ཕོད་ཀ
རྡོ་གོང། གོས་བེམ།

རོལ་ཕོད་སོགས་བགྲང་ཡས་རྣམས་ཐོག་མར་བཞེས་ཏེ་འཆམ་པར་མཛད་དོ། །དགུང་གྲངས་ང་གཅིག་ཏུ་ཕེབས་པ་ས་ཕག་རྒྱལ་ཟླའི་སྐེད་ཙམ་པར་རྗེ་རྡོ་རྗེ་འཆང་ནས་བརྩེ་ཆེན་ལྷ་ཁང་དུ་ཞབས་བསྐོར་ཡོངས་བསྡོམས་ཉི་ཁྲི་ཆིག་སྟོང་བཞི་བརྒྱ་ཐམ་པ་དང།
ཕྱག་འབུལ་སུམ་སྟོང་ཉིས་བརྒྱ་བཅུ་ཐམ་པ་གནང་དུས་དང་། ཕུན་གླིང་དབང་ཁང་དུ་བཞུགས་དུས་བཅས་བརྩེ་ཆེན་སྙིང་པོའི་སྣང་བརྙན་དང། རྗེ་བཙུན་རིན་པོ་ཆེའི་སྣང་བརྙན་ཟུང་ཉིན་རེ་བཞིན་ཞལ་གཟིགས་ཚུལ་མི་འདྲ་བའི་གཟིགས་སྣང་མང་པོ་ཞིག་དང།
ལྷག་པར་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པ་ཉིད་མངོན་སུམ་དུ་བྱོན་ནས་རྗེ་ཉིད་ལ་དགྱེས་ཉམས་ཀྱིས་བཞུགས་པ་ལ།
རྗེ་ཉིད་ཀྱི་ཐུགས་རྣམ་པར་མི་རྟོག་པའི་ཡེ་ཤེས་ཀྱི་ངོ་བོ་དེ་ཉིད་རྗེ་བཙུན་རྣལ་འབྱོར་དབང་ཕྱུག་གི་ཐུགས་ཀར་འཕོ་ལ་ཁད་པའི་ཚེ། སྐུ་འཁྲིས་ཀྱི་འཇམ་མགོན་གཞོན་ནུའི་ཞལ་དཀྱིལ་སྐྱ་ཁྲོམ་གྱིས་གཟིགས་པས།
གསུང་ངག་སློབ་བཤད་སོགས་གདམས་པ་རྒྱ་མཚོ་ད་ག་འབུལ་དགོས་དགོངས། ཐུགས་རྗེའི་ལྕགས་ཀྱུས་ནམ་ཡང་མ་བསྐྱུད་ནས། རེ་ཞིག་དག་སྣང་དེ་འགག་པར་མཛད་པ་ཞིག་རྗེ་ཉིད་ལ་འཁྲུངས་ཤིང།
འདི་ནི་ཀྱཻ་རྡོར་གཞི་བསྙེན་ཐེངས་གསུམ་པའི་སྐབས་སོ། །ཁྲུམས་ཟླའི་ཚེས་བདུན་ནས་བཟུང། རིགས་སྲས་འཇམ་མགོན་སྐུ་མཆེད། གནས་གསར་མཆོག་སྤྲུལ་ནམ་མཁའ་ལེགས་པ། ན་ལེནྡྲ་པ་གཟིམ་འོག་སྤྲུལ་སྐུ་བསྟན་འཛིན་འཕྲིན་ལས་སོགས་ལ།
ཚེ་དཔག་མེད་ཛེ་ཏ་རིའི་ལུགས་ཀྱི་དབང་ཆེན། ཚ་ལུགས་དཀར་ལྷ་གསུམ་སོགས་རྗེས་

གནང་ཟུར་བཀའི་རིགས་བཅུ་ཕྲག་གསུམ་དང། ཉག་མ་དབང་པོའི་གྲངས་ལྡན་ལུང་དང་བཅས་པ། སྒྲུབ་ཐབས་བརྒྱ་རྩ། གྲུབ་ཆེན་བརྒྱད་ཅུ་རྣམས་ཀྱི་རྗེས་གནང་བྱིན་རླབས་ལུང་དང་བཅས་པ། སྤྱི་བཀའ་རྡོ་རྗེ་ཕྲེང་བའི་དབང་ཉིན་བཅོ་བརྒྱད་ལ།
ཕུར་དབང་། གུར་དྲག་དབང། གདུང་རབས་ཆེན་མོ། ས་སྐྱ་བཀའ་འབུམ་པོད་དང་པོ་གཉིས་སོགས་ལུང་གི་རིགས་དཔག་པར་དཀའ་བ་བཅས་བསྩལ་བ་ཞིབ་པ་རྣམ་ཐར་ཆེན་མོ་དང་གཤམ་དུའང་གསལ་བ་དང།
དེའི་ཚེ་མཆོག་སྤྲུལ་རིན་པོ་ཆེར་བཀའ་གསུང་ལྷུག་གྲོལ་གྱིས་འཇམ་མགོན་ས་སྐྱ་པཎྜི་ཏའི་ནང་རྟེན་ཐུབ་ཆེན་འཛམ་གླིང་གཡས་བཞག་གི་དྲུང་དུ། ལྷ་ཆེན་མཁན་རབས་ཉེར་ལྔ་པ་བྱམས་པ་བཀྲ་ཤིས་སོགས་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས་པ་དགེ་སློང་གི་དངོས་པོ་ཡང་དག་པར་བཞེས་པ་དང།
རིང་མིན་ཆུ་སྟག་ལོར་ཡང་ཉིད་ཀྱི་བཀའ་བཞིན་རྗེ་བཙུན་འཆི་མེད་བསྟན་པའི་ཉི་མས་རབ་བྱུང་མར་དེ་དྲུང་དུ་བཞེས་སོ།
།དེ་མཚམས་ནས་བརྩེ་ཆེན་ལྷ་ཁང་སྟེང་གི་རྒྱ་ཕིབས་གསར་སྒྲོན་མཛད་པའི་ནང་རྟེན། འཕགས་མཆོག་ཁ་སར་པཱ་ཎི། འཇམ་དབྱངས། ཕྱག་རྡོར། སོར་འབྲང། རི་ཁྲོད་མ་རྣམས་འདམ་ལས་བསྐྲུན་པའི་ནང་གཟུངས་རིང་བསྲེལ་རྣམ་བཞིས་ཕྱུག་པོར་མཛད་དེ།
རྒྱལ་བསྟན་སྤྱི་དང་བྱེ་བྲག་རྗེ་བཙུན་ས་སྐྱ་པའི་བསྟན་པ་དེ་འཛིན་དང་བཅས་པའི་ཕྱི་ནང་གསང་གསུམ་གྱི་འགལ་རྐྱེན་ཞི་ཞིང། ཡུལ་ཕྱོགས་འདི་ལྟོས་བཅས་ཀྱི་མི་ནོར་ཕྱུགས་གསུམ་ལ་ནད་གདོན་གོད་རིགས་ཆགས་ཆེ་ཉམ་ང་ཐམས་ཅད་དང།
སད་སེར་

བཙའ་མུ་གེའི་གནོད་པ་ཐམས་ཅད་ལས་བསྲུང་བའི་ཐུགས་སྨོན་འདོད་གསོལ་དང་བཅས་བསྐྲུན་པར་མཛད་ནས། ས་ཆོད་ཐོག་བརྩེ་ཆེན་ལྷ་ཁང་དུ་ཕུར་སྒྲུབ་དང་སྦྲགས་ཕུར་པའི་རབ་གནས་ཀྱི་མེ་ཏོག་འཐོར་བར་མཛད། སྟོན་ཆབ་སྐབས་མ་མོར་ཆབ་བདུགས་གནང་ཞིང།
སྨིན་ཟླའི་ཚེས་བཅུ་གཅིག་ལ་ཞབས་རིམ་རྒྱ་ཆེར་སྔོན་འགྲོའི་དམར་ཕྱོགས་དགའ་བ་གཉིས་པའི་སྲོད་ཀྱི་ཆ་མཁའ་འགྲོ་འདུ་བའི་དུས་ལ་གསང་ཁོག་ཏུ། བདག་མོ་སྔོ་ར་བ་འཆི་མེད་དཔལ་འབྱོར་བཟང་མོར་གྲགས་པ་འགྲོ་མགོན་དབང་གི་མཚན་ཅན་གྱི་ཁབ་ཏུ་བཞེས་ཤིང།
མཚན་གྱི་མངའ་གསོལ་ཡང་རྗེ་ཉིད་ཀྱིས་བསྩལ་ལོ། །ཟླ་བ་དེ་ནང་བསྟན་དགྲ་གདུག་པ་ཅན་སྐུ་གཉེར་དུ་རྫུ་བ་ཚ་བོ་དང་བཅས་ནས་ལས་ངན་ཇི་སྙེད་ཅི་བསགས་པ་ལ་བརྟེན་དྲུག་ཅུའི་གཏོར་བཟློག་ཞིག་ཀྱང་གནང་།
མགོ་ཟླའི་དགུན་ཆོས་ཐོག་རྗེ་ཉིད་ཀྱི་བཀའ་བཞིན་འཇམ་མགོན་དབང་སྡུད་སྙིང་པོའི་ཞལ་སྔ་ནས་དབུ་མ་ཐུགས་མཚོར་བཞུགས་པའི་གསུང་བཤད་ཀྱི་དགའ་སྟོན་ཡང་ལྷུག་པར་བསྩལ་ཏོ།
།དགུང་གྲངས་ང་གཉིས་སུ་བྱོན་པ་ལྕགས་བྱི་རྒྱལ་ཟླའི་ཉེར་དགུར་ཟུར་འཆད་གྲུབ་དབང་དམ་པར་བཀའ་འདོམས་ཀྱིས། རྒྱ་འདྲེའི་འཕྲུལ་གྱིས་རྟ་ནད་སོགས་སྣ་ཚོགས་མཆིིས་པ་རྣམས།
མ་ཧེར་ཞོན་པའི་རྒྱ་འདྲེའི་གླུད་གཟུགས་རྫོང་ཆོག་གིས་ས་མཚམས་སྒྲོལ་བར་མཛད་དོ། །ཆུ་བྱ་རྟ་ཟླའི་ཚེས་གཅིག་ནས་བཟུང་རྗེ་རྡོ་རྗེ་འཆང་ཉིད་ནས་རྒྱུན་གྱི་ཕྱག་ཚ་མང་ཉུང་ཇི་ལྟར་རིགས་པ་ཉིན་ལྟར་འདེབས་པར་མཛད་པ་དང་།
སྐབས་འགར་བཤོལ་བ་

བཅས་མཐའ་མ་ལྕགས་བྱི་རྒྱལ་ཟླའི་ཚེས་བདུན་བར་ལ་གནང་བ། ཡོངས་བསྡོམས་བརྒྱད་ཁྲི་དྲུག་སྟོང་ཞེ་ལྔ་བཀའ་དྲིན་བསྐྱངས་སོ། །དེ་ལོ་གསར་འཕྲལ་ཁམས་ཕྱོགས་ཀྱི་སྦྱོར་ངན་ལ་བརྟེན་གཡུལ་གཤོམ་ལ་ཉེ་དུས།
ཉེས་མེད་སེམས་ཅན་དུ་མའི་སྲོག་སྐྱོབ་གྱི་ཆེད་དུ་ངན་སྦྱོར་དེ་དག་རང་ཞིར་འགྱུར་བའི་འཕྲིན་འཆོལ་དང་ཐུགས་བསྐྱེད་རྒྱ་གང་ཆེ་མཛད་པས་འབྲས་བུ་མངོན་འགྱུར་དེ་བཞིན་དང་། དེ་མཚམས་ནས་རྗེ་ཉིད་ལ་སྔར་གྱི་གློ་ཚད་དང་ཞབས་འབམ་གྱི་སྙུན་གཞི་ལྷན་འདོམས་ལྟ་བུའི་ཚུལ་བཞེས་དང་།
དབུས་ཕེབས་ལའང་ཉེ་བ་བཅས། རྟ་ཟླའི་ཚེས་གཅིག་ཉིན་གོང་གི་གསང་རྒྱའང་གྲོལ་ཞིང་གང་ཅིའི་ལེགས་འབུལ་རིམ་བསྟར་དང་།
ཚེས་གསུམ་ཉིན་ཆོས་སྡེ་ལྷོ་བྱང་ལ་དབུས་ཕེབས་ཀྱི་ཞབས་རིམ་རྒྱ་ཆེར་བསྩལ་ཏེ། འགྲུལ་ཕེབས་བན་ཚང་པ་རྣམས་ནས་གཟུངས་གསོ་སྲི་གནོན་ཐུན་གཉིས་མ། འདིར་བཞུགས་བན་ཚང་བསྙེན་སོང་ནས་ཕུར་བཟློག
མགོན་པོ་དྲུག་ཅུ་པ་འཇིགས་བྱེད་དྲུག་ཅུ་པ་རྣམས་མཛད་ཅིང་། རིམ་བཞིན་མགོན་ཁང་ཁག་བཞིར་འཕྲིན་འཆོལ་གནང་སྟེ། སྔོ་ར་དཔོན་སློབ་རྣམས་ལ་སྲས་མོ་བསྩལ་བའི་ལེགས་སོའི་བདོག་པ་གྱ་ནོམ་པ་བསྟར་བར་མཛད་དོ།
།ཚེས་བཅུ་གཅིག་ཉིན་རྗེ་རྡོ་རྗེ་འཆང་ཡབ་སྲས་རྣམ་གསུམ། རྗེ་བཙུན་དྲུང་འཆི་མེད་བསྟན་པའི་ཉི་མ། བདག་མོ་འཆི་མེད་དཔལ་འབྱོར་བཟང་མོ་སོགས་ཞལ་ངོ་རྣམས་དང་། སྐུ་ཞང་ཆོས་ལུང་པ་དང་འགྲོ་མགོན་པ་རྣམ་གཉིས།
མཛོད་འཛིན་གྱི་དབུས་དཔོན་གཡོག་སྐབས་སུ་བབས་པ་རྣམས་དང་བཅས། དབུས་ཕྱོགས་སུ་ཆིབས་

བསྐྱོད་ཀྱི་སྒོ་དོད་པའི་ལོ་རྒྱུས་རྒྱས་པ་ནི་གཞན་དུ་ཤེས་པར་བྱ་ཞིང་། འདིར་རགས་ཙམ་སྨོས་ན། བླ་བྲང་ཟམ་སྣེ་ནས་ཀི་སྒྲ་དར་གཡབ་དང་། སྐྱེལ་ཆང་བ་རྣམས་ནས་ཀི་སྒྲ་རྣམས་ལ་ཁ་སྒྱུར་ཙམ་མཛད། སྲོལ་རྫིང་ཁར་ཇ་ཞུས།
གྲ་མ་ལུང་དུ་གསོལ་ཚ། ག་ར་བཀྲ་ཤིས་དར་རྒྱས་ཀྱི་བྲག་ཡུར་བཞུགས། སང་ཉིན་ཐོ་རེངས་ཞོང་བ་ལ་རྩེར་ལྷ་བསངས་རྒྱས་པའི་སྐབས་ཁ་བ་ཅུང་ཟད་འཚུབ་ཅིང་། དཔོན་སློབ་ཀུན་གྲང་ངར་འདར་ཞུམ་ཅན་དང་།
ལྷ་སར་རྗེ་ཉིད་སྙུན་ཚུལ་དེ་ལྟར་ལགས་ནའང་བདག་གཞན་བརྗེ་བའི་བྱང་སེམས་ཁོ་ནས་དུས་འདའ་བར་མཛད་པ་ནི་རྗེ་དེའི་ཁྱད་པར་གྱི་ཆོས་སོ། །དེ་ནས་མགོན་རྒྱས་དང་ཚ་རོང་དུ་བྱོན་འཕྲལ་དཀར་སྤྲོའི་དགའ་སྟོན་ལ་ལོངས་སྤྱད་ནས་བྱང་རིའི་གནས་གཟིགས་ཐོག་སྐྱེ་དགུ་མཐའ་ཡས་པ་ཞིག་གི་གཙུག་ཏུ་ཕྱག་གསེར་གྱི་འཁོར་ལོ་ངལ་གསོ་མཛད་པ་ནས་བཟུང་།
ཡུལ་གྲུ་མཐའ་ཡས་སྐྱེ་བོ་མཐའ་ཡས་པར་བྱིན་གྱིས་བརླབས་པའི་ཚེ་རྗེ་ཉིད་ཀྱི་བསོད་ནམས་ཀྱི་མཐུས་སེམས་ཅན་ཐམས་ཅད་སྡིག་སྤོང་དགེ་ལ་གནས་པ་བྱང་ཆུབ་སེམས་དཔའི་ཐུགས་སྨོན་དང་བཅས་སྤྱན་ཕྱེད་བཅུ་གསུམ་གྱིས་སྤྱན་ཆབ་འཁྲུག་བཞིན་དུ་འཁོར་བ་པར་ངེས་འབྱུང་གཏིང་ནས་འཁྲུངས་པའི་མཛད་པ་ནི།
ཀུན་དང་ཐུན་མོང་དུ་བདག་གིས་ཀྱང་རྟོགས་པ་དེ་ལྟར་ལགས་སོ། །དེར་མ་ཟད་སེམས་ཅན་ངག་དིག་ཅན་དང་། མིག རྣ་བ། སྣ་སོགས་ནད་ཅན། རྨ་ཤུ་ཐོར་སོགས་ཀྱིས་གཙེས་པ་ཐམས་ཅད་རྣམས་གཟིགས་ཚེ།
ནད་པ་དེ་དྲག་ཞན་ཆེ་ཆུང་ཇི་ལྟར་ཡང་ཀུན་ལ་གཏོང་སྙོམས་ཆེན་པོའི་སྒོ་

ནས་ཁྱོད་རང་དབང་པོ་སོགས་ན་བ་དེ་དང་དེ་སྟོན་ཅིག་གསུངས་ཏེ་ལྗགས་སྔགས་མཛད་པའི་ཚེ། དེའི་གནས་སུ་ཞལ་མཆུས་རེག་ཀྱང་སྲིད་པ་ཞི་མཉམ་གཟིགས་ཀྱི་བརྡར་གཙང་རྨེའི་ཐུགས་དོགས་ཡེ་མི་གནང་བར། ཁོ་ལ་ཕན་ན་ང་ལ་དོགས་པ་མེད་ཅེས་ཡང་ཡང་གསུངས།
དབུལ་པོ་ངན་ངོན་ཅན་དག་གཟིགས་ཚེ། ང་ཁྲི་མཐོན་པོར་ཟས་གོས་གྱ་ནོམ་པར་ལོངས་སྤྱོད་པ་འདི་ལྟར་ན། ཁོ་སྙིང་རྗེ་གསུངས་ནས་ཟས་གོས་ཀྱིས་ཚིམ་པར་མཛད་པ་སོགས་འཕགས་ཆེན་བྱང་ཆུབ་སེམས་དཔའི་སྤྱོད་པ་བླ་ན་མེད་པས་རྣམ་ཀུན་འདའ་བར་མཛད་པ་ཀུན་གྱི་སྤྱོད་ཡུལ་དུ་གྱུར་པ་ལས་གཞན་པའི་གཞན་དོན་རྗེས་ཆགས་ཀྱི་མཛད་པ་བེམ་པོར་སྟོན་པ་ཅི་ཞིག་དགོས།
དེ་ནས་ལྷུན་རྩེ་མཁན་པོས་ཆིབས་བསུས་ཏེ་དུས་ཚོགས་ནས་ཞབས་བརྟན་ཐོག་དངོས་འབུལ་བཅས།
མཁན་པོས་མདོ་རྒྱུད་ཀྱི་ལུང་འདྲེན་དང་བཅས་ཞལ་བཞེས་ཞུས་པ་ནས་བཟུང་དགོན་སྡེ་ཕལ་ཆེར་དུ། དེ་བཞིན་གནས་གཟིགས།
རྒྱ་མདུད་དུ་བཞུགས་ཞག དེ་སྐབས་དབུ་གུར་སྤྲོ་ཁ་ཕྱི་གུར་སོགས་དང་། ཕྱག་གཉེར་བན་ཚང་པ་སོགས་བྱིངས་ལ་སོ་སོར་རྩིས་འཁྲིའི་གུར་བཅས་སྒར་སྒྲིགས་ཁོ་ན་ཡིན་སྐད་དང་། གནས་ས་སྣང་འཁྲིས་སུ་གཞིས་རྫོང་ངོ་མ་གཉིས་ནས་ཕེབས་བསུ་གྲ་སྒྲིག་སོགས་དང་།
གངས་ཅན་གནས་གཟིགས་མཚོ་རྫས་ཀྱང་དཀར་སྤྲོ་སོགས་དང་། ལྕགས་རི་དང་ཉེ་བར་ངོར་བླ་ཁག་སོགས་ཀྱི་ཕེབས་བསུ། སྣར་ཐང་དུ་ཕེབས་ཏེ་སྤྱི་སྒེར་གྱི་རེ་སྐོང་དང་།
བཀྲས་ལྷུན་དང་། བླ་བྲང་ནས་ཕེབས་བསུ་རྩེ་དྲུང་བརྒྱད་ཙམ་དང་། གཞན་ནས་ཕེབས་བསུ་

ཕོ་བྲང་སྐུ་མདུན་དུ་ཕྱག་འབུལ་མཛད་དེ་གཞིས་རྩེར་བཞུགས་གནང་ཐོག་སྤྱི་སྒེར་ནས་མཇལ་ཕྱག་མང་བ་དང་། སྐྱེ་བོ་ཁྲི་ཕྲག་དུ་མ་ལོངས་པར་དམངས་ཕྱག་གིས་མཚོན་གར་ཕེབས་ཀྱི་སར་ཏལ་མར་མཛད་པ་དང་། སོ་སོས་ཆིབས་སྐྱེལ།
གསོལ་སྟོན་དངོས་འབུལ་སོགས་དང་། མཆོག་གསུམ་རྟེན་གྱི་དྲུང་དུ་མཆོད་འབུལ་སྙན་ཤལ། སྤྱི་བྱེས་བསྟན་པ་ཐུགས་བཅངས་དེ་འཛིན་བཅས་རྒྱས་པའི་ཐུགས་སྨོན། རབ་ཏུ་གནས་པའི་མེ་ཏོག་འཐོར་གནང་།
དགེ་འདུན་བསྙེན་བཀུར། ངན་སློང་སྦྱིན་གཏོང་སོགས་ནི་བརྗོད་ཀྱིས་མི་ལངས་བས། མང་བས་འཇིགས་ཏེ་རྒྱས་པར་མ་སྤྲོས་ཤིང་རྗེ་ཉིད་ཀྱི་བཀའ་ལས། ད་ལོ་སྤྱི་སྒོ་ནས་སྔར་དང་མི་འདྲ་བའི་བདག་རྐྱེན་ཚང་མ་མཛད་བྱུང་།
ཞེས་གསུངས། དེ་སྐད་པཎ་ཆེན་ཐམས་ཅད་མཁྱེན་པ་བློ་བཟང་དཔལ་ལྡན་ཡེ་ཤེས། རྒྱ་ནག་ཏུ་ཆིབས་བསྒྱུར་གྱི་དུས་དང་། སྐུ་ཚབ་སྡེ་ཕྱུང་པ་ནས་མཚམས་ཞུ་དང་། བླ་བྲང་གཞུང་ནས་ཟུར་གསོས་སྔར་ལམ་ལས་མི་འགོང་བ་བསྩལ།
དེ་ནས་སེར་ཅན་གྱི་རེ་སྐོང་རྣམས་གྲུབ་རྗེས་ཕེབས་གྲུ་བདེ་ཕེབས་ཀྱིས། རྩེ་གདོང་དུ་བཞུགས་ཞག་བཅུ་གཉིས་གནང་། དེ་རིང་། ཆོས་སྡེ། རིན་སྒང་པ།
རྩེ་སྤྲུལ་སོགས་ལ་ཕུར་དབང་། གུར་དྲག་སྐྱེ་བོའི་ཚོགས་ལ་ཁྲོམ་དབང་། ཞལ་ངོར་རྣམས་ནས་གྱི་རེ་རྣམ་རྩེ་སོགས་གནས་གཟིགས་ཀྱང་མཛད། དེའི་ཚེ་རྗེ་ཉིད་ཆེས་ཆེར་བསྙུན་ཚུལ་གྱིས་གཞན་གྱིས་གདན་འདྲེན་དགོས་པའི་སྐབས་དེ་ལྟར་ན།
མཛོད་འཛིན་སོགས་ནས་རང་རེའི་གདན་ས་འདིར་སྐུ་ཁམས་དྭངས་བར་བཞུགས་ན་ལེགས་ཚུལ་

སོགས་ཕྱི་ནང་གསང་བའི་གསུང་མཆིད་དུ་མ་སྙན་དུ་ཕུལ་བས། བཀའ་ལས། རང་རེ་གདན་ས་ནས་འཐོན་སྐབས་ཁོ་བོ་ད་ལམ་ནད་བབས་ལྕི་མོ་འདི་ལྟར་མཆིས་རུང་། གདུང་སྐུ་མཆེད་ཀྱི་དབུ་འདོན་ལ་ངེས་པར་འགྲོ་བའི་དམ་བཅའ་དེ་བཞིན་དང་།
མཆོག་གསུམ་ལ་མཆོད་ཅིང་བསྙེན་བཀུར། གནས་ཁྱད་པར་ཅན་རྣམས་བསྐོར་ཞིང་དེ་དག་གི་མེ་བཙའ་གསོ་བ། ཐ་ན་མུ་ཏོ་བ་སྤྲང་པོ་ཡན་གྱི་སེམས་ཅན་ལ་ཕན་སེམས་དང་བཅས་ཉིན་མཚན་གཡེལ་མེད་མགོ་ལ་མེ་ཤོར་བ་ལྟ་བུའི་བརྩོན་འགྲུས་འདི་ཁོ་བོ་རང་གི་དམ་བཅའ་ཡིན་པས།
ད་དུང་དུས་ལས་ཡོལ་མེད་བྱེད་པས་ཁྱེད་རང་ཚོ་སེམས་ལས་མི་དགོས། རིམ་དྭངས་ཡོང་ཞེས་གསུངས་ནས་སྙུན་ཚུལ་གྱི་ངལ་བ་ཁྱད་དུ་བསད་དེ་ཉིན་མཚན་གཡེལ་མེད་ལྟ་བུ་འགྲོ་དོན་ཁོ་ནར།
བརྩོན་འགྲུས་ཀྱི་ཕར་ཕྱིན་རྫོགས་པའི་ཐབས་ཆོས་རྒྱལ་ནོར་བུ་བཟང་པོའི་རྣམ་ཐར་ལ་འགྲན་བཟོད་པ་ནི་རྗེ་ཉིད་ལ་རྣམ་པ་ཀུན་ཏུ་མངའ་འོ།
།དེ་ནས་བཟུང་ཕེབས་བྱམས་ལ་རྟག་པར་ཕེབས་ཏེ། སྣུམ་རིང་ཉ་མོ་དང་སེ་ཤིང་ཁ། སྣེ་བཞི་དང་། ཞང་པ་བྲག་གདོང་དུ་འབྲས་བསྐྱེད་འདུས་སྤྱི་སོགས་ནས་ཞབས་གསོལ། རིན་སྤུང་དུ་རྫོང་དཔོན་སོགས་ལ་དབང་དང་བྱམས་ཆེན་དུ་འབྱུང་འདུལ་རྗེས་གནང་སོགས་དང་།
དེ་ནས་མཁར་ཚོར་བཞུགས། སང་ཉིན་ངུར་སྨྲིག་དང་ཉེ་བར་ས་ཆེན་དང་ཡུམ་གྱི་ཕྱག་རྗེས་ཕ་བོང་ལ་མཆིས་པར་ཁྲུས་གསོལ་རབ་གནས་དུས་རྗེ་ཉིད་ཀྱིས་ནམ་མཁར་གཟིགས་པས་བརྩེ་བ་ཆེན་པོ་མངོན་སུམ་བྱོན་བྱུང་གསུངས།
ངུར་སྨྲིག་གཡོན་འགྲམ་གྱི་ཕ་བོང་

ལ་ས་ཆེན་གྱིས་སྐུ་འབྲུམ་བཞེས་དུས་བྱུང་བའིི་སྐུ་རྗེས་ལའང་ཁྲུས་གསོལ་དང་རམ་པར་བཞུགས། སྐུ་འབུམ་དང་ཡ་སིལ། དཔལ་དེ་དང་། ཕན་ལ་རྩ། སང་སྔ་བར་ཉམ་ལ་རྩེར་ལྷ་བསངས་རྒྱས་པ་ནི་འདིའི་མཚོན་ཕེབས་ལམ་ལ་རྩེ་ཚང་མར་གནང་།
བྱང་ཐང་དུ་བཞུགས་ཞག ཕེབས་གྲུ་ཐོན་རྟག་ཁུལ་སྤེ་སྦེས་ཏེ་སྐྱེ་ཚལ་ཞག་འགའ་བཞུགས་ཤིང་ཁྲོམ་དབང་སོགས་བཀའ་མཐའ་ཡས་པ་བསྩལ། དེར་རྗེ་ཉིད་ཀྱི་སྐུ་ལ་དྭངས་སྐྱེད་བཞེས་པའི་འགོ་ཟུག་ཅིང་།
གཟིམ་ཆུང་དེར་བརྩོན་འགྲུས་མཐར་ཕྱིན་ཡང་རྩེ་ཞེས་པའི་སྒོ་ཡིག་ཀྱང་ཐུགས་དགྱེས་པའི་དབྱིངས་ནས་མཛད་པར་དཔགས་ན་བརྩོན་འགྲུས་ཀྱི་ཕར་ཕྱིན་གནས་དེར་རྫོགས་ཚུལ་བསྟན་པ་གདོན་མི་ཟའོ།
།དེ་ནས་སྟག་ཁུར་ཁྲོམ་དབང་། ཆུ་ཤུར་གསོལ་ཚའི་ཐོག་ཐར་པ་གླིང་པ་སོགས་སྤྱི་སྒེར་མང་པོའི་རེ་སྐོང་དང་། གསལ་བྱེད་རྡོར་གླིང་དུ་བཞུགས་ཐོག་སྣེ་ཤན་པ་དཔལ་ལྡན་བཀྲ་ཤིས་གདོང་གོང་ས་མཆོག་ནས་མཉེས་སྤྲོ་ལེ་ཚན་གསུམ།
མཚམས་དར་ལེགས་པ་གསུམ། ཁྲི་ཆེན་བཀའ་ཤག་བཅས་ནས་ཀྱང་ལྷའི་རེག་བྱ་དཀོན་མཆོག་གི་གྲངས་ལྡན་རེ་བཅས་ཐོག་མར་དགེ་བའི་གཟིགས་བསྐྱངས་དང་། དེ་ནས་ཤེལ་གྲོང་གསར་གླིང་ནས་གསོལ་སྟོན་དང་གནམ་དུ་གསོལ་ཚའི་ཐོོག་ཡར་ཀླུང་ས་མཆོག་པ་མཆོག་སྤྲུལ་རིན་པོ་ཆེ་དང་ཞལ་རྒྱས།
སྙེ་ཐང་བྲག་སྣ་འཕགས་སྡེར་ཀློང་རྡོལ་བླ་མ་སོགས་ལ་རྣམ་རྒྱལ་གྱི་རྗེས་གནང་དང་ཁྲོམ་དབང་།
བཀྲ་ཤིས་སྒང་དུ་བཞུགས་ནས་སང་ཉིན་སྟོད་ལུང་མདར་གསོལ་ཚལ། གསོལ་ཚིགས་སྒང་དུ་དབུ་གུར་ཐབ་བསུ་བཅས་སྔོན་འགྲོའི་

རྩེ་མགྲོན་བྱིངས་པ་སོགས་རྩེ་དྲུང་བཅུ་སྐོར། ཁྲི་ཆེན་མཆོག་ནས་སྤོས་འཛིན་པ་སོགས་དང་བཀའ་ཤག་གཉེར་ཚང་བ་རྡོ་རྗེ་སོགས་སྐྱ་གྲས་ཀྱང་གོང་མཚུངས་ཙམ་ནས་ཆིབས་བསུས་ལྕང་ཅན་དུ། དབོ་ཟླའི་ཉེར་བཞིར་ཕེབས་ནས།
ལྷ་སར་ཟླ་བ་ཕྱེད་གཉིས་བཞུགས། གུང་དཔོན་གཡོག་སོགས་སྐུ་དྲག་སྣེ་མང་ལ་མཇལ་མང་སོགས་ཟིན་ནས། དེ་ནས་རྗེ་ཉིད་སྟོད་ལུང་སྨན་ཆབ་ཏུ་འཁྱུག་ཙམ་ཕེབས་པར་ཡང་། ཉིན་ལྟར་ཆབ་ཀླུ་སེང་སྒྲ།
ལྷ་བསངས་སོགས་དེས་མཚོན་སྣོད་བཅུད་ཀུན་ལ་ཕན་བདེ་སྤེལ་བར་གནང་། དགོན་ཆུ་བཟང་། སྡིང་དཀར་། དངོས་གྲུབ་སྡིང་སོགས་སུ་དབང་རབ་གནས་སོགས་སོ་སོའི་རེ་བ་བསྐངས་ནས། དེ་ནས་རང་རེའི་ཞལ་ངོ་རྣམས་དང་རྩེ་ཤོད་ཀྱི་མགྲོན་གཉེར་སོགས་ནས་ཆིབས་བསུས་ལྕང་ཅན་དུ་ཕེབས།
ཚེས་བཅུར་གོང་ས་བརྒྱད་པ་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོའི་སྐུ་དྲུང་དུ་འབྱོར་ཕྱག་དང་། ཚེས་བཅུའིམཇལ་ཕྱག་དངོས་གཞིའི་ཐོག་མགོན་པོ་གང་དང།
གདུང་སྲས་ཟུང་གི་སྔར་ལམ་ཁྲི་མཇལ་དུ་མཎྜལ་སོགས་རྟེེན་གསུམ། བདོག་པའི་དངོས་པོ། གསེར་དངུལ་གོས་དར་སོགས་ཀྱི་མཚན་གྲངས་རྒྱ་དཔང་ཆེ་བ་རྣམས་བསྟར་ཞིང་།
གོང་ས་མཆོག་ནས་ཚེ་བཀའ་དང་ཁྲི་ཆེན་ནས་ཕྱག་རྡོར་འཁོར་ཆེན་གྱི་དབང་ཡང་གསན་ཅིང་། གྲུ་འཛིན་དུ་ཕེབས་སྐབས་དེ་རིང་རྒན་པོས་རྟ་རྩལ་ངོམ་རྒྱུ་ཡིན་པས་ལྟོས་ཤིག་གསུངས་ནས་རྡོ་སྐས་རིང་མོ་དེ་ན་ཡར་ཆིབས་པའི་རྨིག་པས་རྡོ་ལ་འཐབ་པའི་མེ་སྟག་འཕྲོ་བཞིན་པ་དང་བཅས་ཕེབས་སྐབས།
ཆིབས་པས་རྨིག་རྗེས་བཞག་པ་སོགས་

ངོ་མཚར་མང་དུ་གླེང་། རྨིག་རྗེས་ནི་ད་ལྟ་ཡང་སྣང་བ་ཁོ་བོ་གཞོན་ནུའི་དུས་ལྷ་སྐྱོད་སྐབས་ཀྱང་ས་སྐྱ་བདག་ཆེན་ཞིག་གི་ཆིབས་པའི་རྨིག་རྗེས་ཡིན་ཚུལ་མཐོང་ཐོས་བྱུང་བ་དང་། ས་ཟླའི་ཚེས་གཅིག་ལ་ཕེབས་ཕྱག་ཏུ།
གཞུང་ས་མཆོག་ནས་དངོས་སྐྱེས་ཀྱི་བདོག་པ་རྨུགས་འཛིན་དབང་པོའི་གན་མཛོད་ཞལ་ཕྱེ་བ་ལྟ་བུ་བསྩལ། དེ་དག་གི་བར་སྐབས་སུ་གསེར་གདུང་གསར་རྙིང་གི་དྲུང་དུ་མཆོད་འབུལ། མཆོད་སྤྱད་ངོ་མཚར་ཅན་ཡང་སྦྱོོར་འཇགས་གནང་།
གཞན་ཡང་ཕྱི་ནང་གི་རྟེན་ཇི་སྙེད་པར་ཕྱག་མཆོད་བསྙེན་བཀུར་ཐུགས་སྨོན་གྱིས་མཚམས་སྦྱོར། གོང་ས་མཆོག་གི་བཀའ་བཞིན་ཇོ་བོ་རིན་པོ་ཆེའི་སྐུ་མདུན་ཀྱཻ་རྡོ་རྗེ་ལ་བརྟེན་པའི་རབ་གནས་རྒྱས་པ་སྦྱིན་སྲེག་བཅས་དང་།
ལྷ་ས་བླ་བྲང་། ར་མོ་ཆེ། ཀླུའི་ཕོ་བྲང་རྣམས་སུ་སེངྒེ་སྒྲ། ཆབ་ཀླུ། བསྟན་རྒྱས་གླིང་དུ་ཀྱཻ་རྡོ་རྗེ་ལ་བརྟེན་པའི་རབ་གནས་སྒྲུབ་ཞག་གསུམ་པར་ཕྱི་སྐོར་དུ་མེ་ཏོག་འཐོར་གནང་།
སེམས་དཔའ་རིན་པོ་ཆེས་ཞུས་ངོར་མཁའ་སྤྱོད་མའི་བྱིན་རླབས་ཀྱི་ཚེ་བདུད་རྩིར་བཾ་ཡིག་རང་འབྱོན་འཁྲུངས། སྡེ་དགེའི་ལྕམ་ཟུར་སོགས་ལ་ལྕགས་སྡོང་མའི་ཚེ་དབང་།
གྲྭ་ཚང་ལ་གྲུབ་རྒྱལ་ཚེ་དབང་དང་ལྗགས་ལུང་ཕོན་ཆེན། ལྕང་ལོ་ཅན་དུ་ཕུར་པའི་ཞི་བའི་སྦྱིན་སྲེག མཁའ་སྤྱོད་མའི་བྱིན་རླབས་ཚེ་དབང་། ཚོགས་བདག ཕྱག་རྡོར་དྲེགས་པ་ཀུན་འདུལ། སོར་འབྲང་རྗེས་གནང་།
སྐྱེ་བོ་ཁྲི་ཕྲག་དུ་མར་ཁྲོམ་དབང་། བཀའི་གུང་བློན་ཆུ་མིག ཛ་སག དགའ་བཞི་གུང་གི་སྲས་སོགས་ཆེ་བཙན་བགྲངས་ཡས་ཆེ་གྲ་སྤྱི་སྒེར་ནས་མཇལ་

ཕྱག་འདོད་ཆོས་དབང་རྗེས་གནང་བྱིན་རླབས་ལྗགས་ལུང་སོགས་དང་། ལྕང་ཅན་རང་དུ་སྦྱིན་སྲེག་སོགས་རྐྱེན་སེལ་འགའ་ཞིག་དང་དབང་རྗེས་གནང་བ། རྨེ་རུ་བཞི་སྡེ་སོགས་སུ་ཁྲོམ་དབང་། ཆེ་བཙན་ཕལ་ཆེར་ལ་ནང་དབང་གྲས་སུ་བཞུགས་པ་བཅས།
ཆེ་གཉན་དེ་རྣམས་ཀྱིས་ཐོག་དྲངས་རྣམ་ཀུན་ཏུ་ཆོས་ཀྱི་གནད་གོ་བ་རྣམས་ལ་ཆོས་ཀྱི་གཏམ་དང་། ལས་བྱེད་སྣེ་མོ་བ་རྣམས་ལ་ལས་བྱེད་དེ་དང་མཐུན་པའི་གཏམ། ཚོགས་པ་རྣམས་ལ་ཚོགས་སོགས་གང་ལ་གང་འདུལ་གྱི་ཐབས་ལམ་བཟང་པོས་བསྟན་འགྲོའི་བདེ་སྐྱིད་སྤེལ་བ་དང་།
བཀའ་རྩོམ་གནང་བ་ཐུགས་དམ་འོད་གསལ་དུ་འཁྲུངས་པས། ཕྱི་ནང་གསང་བའི་ལུང་། གྲུབ་པའི་ས་ལ་བཞུགས་པའི་རྟགས་སོགས་མཐའ་ཡས་སོ།
།ས་གའི་ཚེས་དགུར་ལྷ་ས་ནས་ཆིབས་ཁ་བསྒྱུར་ཏེ། ཡེར་པ་གནས་གཟིགས་བཅོ་བརྒྱད་ཙམ་ཡོད་སྐབས་ནས་ཕལ་ཆེར་ལ་ཞབས་བསྐྱོད། དེའི་ཚེ་དྲིལ་བུ་ཕུག་པར་ཀླུ་དབང་སྲུང་བའི་སྐུ་གསར་བསྐྲུན་མཛད་རྒྱུའི་བཀའ་གྲོལ་དེ་ནས་འབྲོམ་སྟོད་དུ་གསུང་བསྐང་སྨིན་རྒྱས་བཞུགས།
ནང་པ་མགར་གྲོང་པའི་ཐོག་ཁ་དང་གླང་ཐང་དུ་ཡང་ལྷ་བསངས། ཁྲོམ་དབང་། ཕྱི་བསྐོར་ལ་མེ་ཏོག ན་ལེནྡྲར་བཞུགས་ཞག་དྲུག་དང་།
ཕུར་དབང་ཚར་གསུམ་སྒྲོལ་དབང་། ལམ་དབང་། ལྗགས་ལུང་མང་བ། གཟིམ་འོག་ཏུ་རབ་གནས་ཀྱི་སྐོར་ལ་མེ་ཆར་བསྙིལ་ཞིང་། འཇམ་དབྱངས་རྗེས་གནང་། སྡོམ་གསུམ་རབ་དབྱེའི་ལུང་། དེ་བཞིན་གཟིམ་འོག་ཏུའང་འདོད་ཆོས་འགའ་ཞིག་བསྩལ་བ་དང་དཔལ་ལྡན་རྩེར་བསྐང་འཕྲིན་རྒྱས་པ་སོགས་བསྟན་དོན་

མཛད་སྒོ་རྣམས་ཟིན་ནས། ཆིབས་བསྒྱུར་གྱི་ཉིན་བཅོ་བརྒྱད་དུ་གནང་སྦྱིན་བྱིན་རྟེན་སོགས་མང་པོ་དང་། ཀྱཻ་རྡོར་རྣམ་བཤད། རབ་རྟེན་ཞལ་འབག་ཞོ་ཕྱེ་ལས་སྦྲུས་པའི་གསོལ་བ་རྣམས་གནང་ནས་འདི་གསུམ་སྐུ་གསུང་ཐུགས་རྟེན་གྱིེས་སླར་འདིར་ངེད་ཐེངས་ཅིག་སླེབ་ཡོང་ངོ་།
།ཞེས་བཀའ་བསྩལ་ནས་ཕེབས་ཏེ་ལྷུན་གྲུབ་རྫོང་དུ་བཞུགས་ཤིང་། རྫོང་རྩེར་དང་། ཆག་ལའི་ཡང་རྩེར་ལྷ་བསངས་སྐབས་གཟིགས་སྣང་ངོ་མཚར་ཅན་ཡང་འཁྲུངས།
སྟག་ལུང་དུ་གྲུབ་རྒྱལ་ཚེ་དབང་གནས་གཟིགས་དང་ཕུན་མདོར་བཞུགས། སང་ཉིན་ཀོ་བ་ཐོན་བྱང་ར་སྒྲེང་དང་ཉེ་བར་གསང་ཡེའི་ཕོ་བྲང་དུ་ཐབ་བསུ་དང་བཅས་ར་སྒྲེང་དུ་ཕེབས་ཏེ། ཇོ་བོ་རྗེས་རྒྱ་ནག་ནས་གདན་དྲངས་པའི་འཇམ་པའི་རྡོ་རྗེའི་སྐུ་དྲུང་དུ་དེའི་སྒྲུབ་མཆོད་རྒྱས་པ།
གནས་ངོ་མཚར་ཅན་དེའི་ཤུག་ཁྲོད་ནས་ཕྱི་བསྐོར་ལ་མེ་ཆར་ཕབ་སྟེ་སྐྱེ་དགུ་དེ་དག་གི་གཙུག་ཏུ་ཕྱག་གསེར་གྱི་འཁོར་ལོ་ངལ་གསོས་ཏེ་བཞུགས་སྒར་དུ་ཕེབས།
དེའི་སང་ཡེའི་ཕོ་བྲང་དུ་མཁའ་སྤྱོད་མའི་སྒྲུབ་མཆོད་ར་སྒྲེང་གི་གནས་ཚད་ཡིན་ཚད་ཁུལ་བཅོམ་མདའ་དང་། ཀོ་བ་འཐོན་ཨ་དཀར་སུམ་མདོ་དང་། འབར་ཚག་ཉི་མ་ཚལ།
ཀི་ར་ཐང་རྣམས་སུ་བཞུགས་ཞག་རེ་དང་། གཏེར་སྒྲོམ་ཆུ་ཚན་ཞག་ལྔ་ཆབ་བདུགས་བཅས་ཕེབས་འཕྲལ་རྣམ་འཇོམས་དང་། ཉིན་ལྟར་ལྷ་བསངས་རྒྱས་པ། ཆབ་ཀླུ་ཚེ་ཆོག་རྣམས་དང་སྣྲོན་ཟླའི་ཚེས་གཅིག་ལ་ལྷ་མོ་གསོལ་མཆོད་ཀྱི་གསུང་བསྐང་ཡང་དེར་མཛད་ནས་ཕེབས་ལམ་འབྲི་ཁུང་མཐིལ་གནས་གཟིགས་དང་གྲོོག་སྣ་ཟངས་ཁར་བཞུགས།
དེ་ནས་འབྲི་ཁུང་

སྤྲོ་ཁང་ཡང་རི་སྒར་དུ་བཞུགས། དེ་ནས་ཀློང་ཆེན་རབ་འབྱམས་པའི་གདན་ས་ཞ་ལྷ་ཁང་དུ་གཟའ་དང་དམ་ཅན་པར་གཏོར་བསྔོ་བཅས་མཛད་ནས་དབུ་རུ་བཀའ་ཚལ་དུ་བཞུགས་ཏེ་ཀླུ་མལ་དྲོ་གཟི་བྱིན་གྱི་ཕོ་བྲང་མདུན་དུ་མ་འོངས་པར་སྐྱེ་འགྲོ་རྣམས་ཀླུ་གཟའ་རྒྱལ་གསུམ་གྱིས་འཇོམས་པར་གསུངས་པའི་ལོ་རྒྱུས་སྩོལ་བ་དང་བཅས་སེངྒེ་སྒྲ།
ཆབ་ཀླུ་བཅས་སྨིན་རྒྱས་བསྟན་འགྲོའི་བདེ་ཐབས་སུ་གནང་ནས་ཕྱེད་དཀར་དུ་ཕེབས་ཏེ།
འདུས་ཚོགས་ལ་རྣམ་སྲས་སེར་ཆེན་དང་འཇམ་དབྱངས་དམར་སེར་རྗེས་གནང་བསྩལ་ནས། རིམ་གྱིས་མལ་དྲོ་གོང་དཀར་ཀྱི་རྡོ་ལེགས་མགོན་ཁང་སོགས་མཇལ་ཞིང་རྒྱ་མ་སྒྲུབ་རྙིང་དུ་བཞུགས་ཏེ། ཞབས་བརྟན་བསྐང་བ་སོགས་ཀྱི་ལུང་དང་ཚེ་དབང་སོགས་བསྩལ་ཞིང་།
ཁྲི་ཁང་དུ་ཚེ་ཆོག ཀུན་རིག རྣམ་འཇོམས་བྱབས་ཁྲུས་བཅས་དང་། དེ་ནས་ལ་མོར་བཞུགས་ནས་ཀོ་བ་འཐེན། ལོ་སེམས་དཔའ་རེན་པོ་ཆེས་ཆིབས་བསུས་ཏེ་ལོ་དགོན་དུ་ཞག་དྲུག་བཞུགས་ཏེ་གུར་དྲག་གཤེད་དམར་སོགས་ཀྱི་དབང་དཀར་བདུན་རྗེས་གནང་།
བསྐང་བའི་ལྗགས་ལུང་སོགས་དང་། རབ་གནས་སྦྱིན་བསྲེག འཆམ་གཟིགས་སོགས་མཛད་ནས། གཙང་ཐོག་ཏུ་བཞུགས། སང་ཉིན་གདན་ས་ཆེན་པོ་རི་བོ་དགེ་ལྡན་གཟིགས།
ཁྲུས་གསོལ། སྤྱི་སྒེར་ནས་མཇལ་ཕྱག་གྲྭ་མང་ལ་ཕྱག་དབང་སོགས་གྲུབ་ནས་བདེ་ཆེན་དུ་བཞུགས། དེ་ནས་བླ་མ་ཞང་གི་གདན་ས་གུང་ཐང་གནས་གཟིགས་ཁྲོམ་དབང་། འབུམ་མོ་ཆེར་རབ་གནས།
བདེ་ཆེན་གནས་གཟིགས་དང་ཆང་ཚུལ་དུ་བཞུགས། དེ་ནས་

ནམ་ཕྱེད་ཙམ་ལ་ཆིབས་བསྒྱུར་ཏེ། དགོད་ལའི་རྩེར་ལྷ་བསངས་རྒྱས་པ་སྔས་འགོར་བཞུགས། སང་ཉིན་གཡའ་མ་ལུང་གནས་གཟིགས་དང་བཅས་བསམ་ཡས་སུ་བཞུགས། ཞག་བཅུ་བདུན་རིང་། མགོན་ཁང་དང་། ལྕོག་གཉིས་སུ་རྟག་པར་གསུང་བསྐང་དང་།
སྤྱི་སྒེར་ནས་མཇལ་ཕྱག་གནས་གཟིགས། འཆམ་གཟིགས། ཆོས་སྐྱོང་སྐུ་ཕེབས། བཀའ་རྩོམ། གསུང་བརྟག་ སྲོད་ཐོ་རངས་མཚན་གུང་སོགས་སུ། ཕུར་པ་དང་། བདེ་མཆོག་དབང་ཆ་དྲུག གྲྭ་གསུམ་བརྒྱ་སྐོར་ལ་རྟ་མགྲིན་ཡང་གསང་དབང་ཆེན།
རྗེས་གནང་སོགས་ནི་གྲངས་ལས་འདས་ཤིང་། མཆིམས་ཕུ་གནས་གཟིགས་སྐབས་རྗེ་ཉིད་ལ་ཀླུ་འདུལ་ཕུག་ཏུ་མཚོ་རྒྱལ་གྱིས་ཞལ་གཟིགས་ཏེ། ལུང་བསྟན་ཞིག་བྱུང་གསུངས་པ་ལས།
འདི་བྱུང་བཀའ་མ་གྲོལ། ལྕོག་ཏུ་ཕྱི་ནང་གསང་བའི་རྟེན་འཛུགས་ཀྱི་ཚེ་རྗེ་ཉིད་ཀྱི་འོད་གསལ་དུ་ཆོས་སྐྱོང་ཆེན་པོ་བྱོན་ནས་ཡོན་ཏན་གྱི་རྟེན་དེ་ལ་ལྷག་པར་དགྱེས་ཉམས་ཀྱིས་འདི་ཕྱེ་མར་གྱིས་བཀང་དགོས་གསུངས་པ་བཞིན་དང་།
སྡིབ་ཁྲབ་ལ་བཟོ་སྐྱོར་ཡང་མཛད་པ་སོགས་གནས་དེར་བསྟན་འགྲོའི་ལེགས་སྤེལ་རྣམས་རིམ་གྲུབ་ཀྱིས། བྲག་ཁ་རྫོང་བདུན། བཞུགས་སྒར་དུ་བཅོ་བརྒྱད། སྐུ་མཆེད་བསམ་ཡས་མཁན་པོ་སོགས་ལ་ལམ་དབང་།
ལམ་ཟབ་ཕྱི་ནང་། བིར་སྲུང་ཕྱི་ནང་སོགས་དང་། འོན་ཁྲི་སྨོན་མགོན་ཁང་དུ་གསུང་བསྐང་དང་རབ་གནས། དེ་ནས་རྒྱལ་སྲས་རིན་པོ་ཆེས་ཆིབས་བསུས། འོན་ཆོས་སྡིངས་སུ་ཞག་བཞི་བཞུགས།
རྒྱལ་སྲས་སོགས་ལ་རྣལ་འབྱོར་མའི་བྱིན་རླབས་དང་།

སྐུ་རྐྱང་ལ་རིག་བྱེད་མ་ངོར་ལུགས་ཐུན་མོང་མ་ཡིན་པའི་རྗེས་གནང་། ཞལ་བསྙེན་དུས་བཅས་དང་། ཚུར་ཡང་གོང་དུ་བསྟན་པ་བཞིན་གྱི་ཆོས་བཀའ་དེ་རྣམས་གསན་ཅིང་། གནས་དེར་རབ་གནས་རྒྱས་པ་རྨོར་ཆེན་རིན་པོ་ཆེའི་བཞུགས་གནས་རྒོད་ཚང་དུ་བླ་མཆོད།
བསྐང་འཕྲིན་བསངས་ཁྲུས་ཚོགས་འཁོར་སོགས་བོད་ཁམས་བདེ་བའི་ཐུགས་བསྐྱེད་རྣམས་ཟིིན་ནས་ཁྲོམ་དབང་དང་། བྲག་ཁ་རྫོང་བདུན། རྩེ་ཐང་འབྲས་གླིང་དང་། དགའ་ལྡན་བཀྲ་ཤིས་ཆོས་འཁོར་དང་།
ལྔ་མཆོད་ལའང་ཕེབས། བསམ་ལྡན་གླིང་གི་ཀྱཻ་རྡོར་བ་སྤུ་མ་གཟིགས་ཏེ། ཁྲ་འབྲུག ཡུམ་བུ་བླ་མཁར་སོགས་ལ་གནས་གཟིགས་མཆོད་འབུལ། དབང་ལྗགས་ལུང་མང་བ་སོགས་བསྩལ་ནས།
བཀྲ་ཤིས་ཆོས་སྡེར་བཞུགས་ཞག་བཅུ་གཉིས་ལ། བདེ་ཀྱཻ་གསང་གསུམ་ཕུར་མགོན་རྣམས་ཀྱི་རབ་གནས། དགེས་རྡོར་ཀུན་རིིག་དབང་ཆ་བཞི། མགོན་ཁང་ཆེན་མོར་དུས་གཏོར་རྗེས་གནང་ཟུར་བཀའ་དྲུག་སྒྲོལ་མ་ཉེར་གཅིག་རྣམས་ཀྱི་རྗེས་གནང་དང།
ལུང་མཐའ་ཡས་པ། རྣམ་སྲས་ཁང་དུ་རྣམ་སྲས་ཀྱི་བསྐང་བ། སྐུ་བརྙན་རྣམས་ལ་ན་བཟའ་གསར་སྒྲོན་དང་། འོན་རྒོད་ཚང་དུ་གནད་རྒྱུའི་སྐུ་རྣམས་ཕེབས་སྐྱེལ་བ་བཀའ་འདོམས་པ་སོགས་བསྟན་མཁས་ཀྱི་མཛད་སྒོ་རྣམས་གྲུབ་ནས་ཤེལ་བྲག་ཏུ་གུར་དྲག་དང་།
གནམ་གང་གི་དུས་གཏོར་མཛད་རྗེས་བཙན་ཐང་དུ་ལྷ་བསངས་རྒྱས་པ་དང་། དེ་ནས་བྱེ་ཚོགས་སུ་ལྷ་བསངས་རྒྱས་པ། ལྕོག་ཏུ་གསུང་བསྐང་།
ཆོས་སྐྱོང་སྐུ་ཕེབས་ཐོག་ཞལ་ངོ་སོ་སོར་སྐུ་སྤྲུལ་མཆོག་གི་ལུང་བསྟན་དང་། དེར་ཀྱཻ་

རྡོར་རྒྱུ་དབང་ཆ་བཞི། སྒྲོལ་མ་ཉེར་གཅིག་གི་རྗེས་གནང་། རབ་གནས། ལྗགས་ལུང་སོགས་རྒྱ་ཆེར་བསྩལ་ནས་སྨིན་གླིང་མཁན་རིན་པོ་ཆེས་ཆིབས་བསུས། སྨིན་གླིང་དུ་བདུན་ཕྲག་གཅིག་བཞུགས། མཁན་པོར་དགོངས་འདུས་སོགས་གོང་དུ་བསྟན་པ་བཞིན་གསན།
ཕར་ཡང་བླ་མ་ཞི་ཁྲོའི་ཚེ་དབང་སོགས་བསྩལ། དེར་ཚེས་བཅུའི་ཐོག་འདུས་ཚོགས་ཀྱི་དབུར་ཕེབས། འཆམ་གཟིགས་གནས་གཟིགས་སོགས་གྲུབ་ནས་བྱེ་ཚོགས་སུ་ཕེབས་ཏེ་འགྲོ་དོན་རྒྱ་ཆེར་མཛད།
དེ་ནས་གྲ་ཐང་དུ་རྡོ་རྗེ་ཕུར་པའི་སྦྱིན་སྲེག་རྒྱས་པ་དང། གསང་འདུས་དང་ཀུན་རིག་གི་དབང་ཆ་ཁ་ཤས། མཁའ་སྤྱོད་མའི་བྱིན་རླབས། ཕྱག་རྡོར་ཁང་བརྩེགས་དང་ཞང་བློན་གྱི་རྗེས་གནང་།
སྒར་ཆེན་རིན་པོ་ཆེའི་གདན་ས་དཔལ་རབ་ཏུ་གསུང་བསྐང་གསོལ་འདེབས་སོགས་དང་ཉམས་གསོ་གསར་བསྐྲུན་གྱི་བཀའ་འདོམས། བྱམས་གླིང་དུ་ཀྱཻ་རྡོར་རབ་གནས། གཞན་ཡང་ལྗགས་ལུང་ཕོན་ཆེན་ཁྲོམ་དབང་སོགས་བསྩལ་ནས་གདུང་ཕུད་ཆོས་འཁོར་དུ་ཀྱཻ་རྡོར་དབང་ཆ་དྲུག་དང་།
དེའི་རབ་གནས་ཞི་བའི་སྦྱིན་སྲེག་བཅས། མགོན་ཁང་གཏོར་སྤོད། རྗེས་གནང་ཁ་ཤས། གུར་དྲག་དང་ཁྲོམ་དབང་སོགས་རེ་སྐོང་རྣམས་ཀྱིས་དུས་འདས་རྗེས།
ར་བ་སྨད་དུ་བདེ་མཆོག་ནག་པོ་དང་། ཀུན་རིག་དབང་ཆ་བཞི། ལྕོག་ཏུ་ལྷ་བསངས་རྒྱས་པ། རྗེས་གནང་འགའ་ཞིག ཆུ་འགྲམ་དུ་ཀྱཻ་རྡོར་རབ་གནས་ཐོག་ཆུ་རགས་མགོ་མཇུག་ལ་མེ་ཆར་ཉིལ་བ།
དུས་གཏོར་ཁྲོམ་དབང་སོགས་དང་། དེ་ནས་རྣམ་རབ་ཏུ་ལྷ་བསངས་རྒྱས་པ། ཀུན་

རིག་དབང་ཆ་ལྔ། སྒྲོལ་མ་ཉེར་གཅིག་གི་རྗེས་གནང་ཚར་ལྔ་དང་། སྤྱན་གཟིགས་སྒྲོལ་དཀར་རྗེས་གནང་། ཀྱཻ་རྡོར་རབ་གནས་སྦྱིན་སྲེག རྒྱལ་པོ་རྣམ་གསུམ་སྐུ་ཕེབས། སྔར་གྱི་གཏོར་རྙིང་སྤོ་གནང་དང་ལྕོག་ཏུ་གསར་འཛུགས་ཤིག་ཀྱང་གནང་།
རྣོག་བསོད་ནམས་བསྟན་འཛིན་གྱི་གདུང་རྟེན་དུད་སོལ་མ་བཅས་གནས་གཟིགས་དུས་དུད་སོལ་མའི་སྒོས་ཀྱི་གཏོར་ཆོག་ཀྱང་གནང་ཞིང་། དེ་ནས་ཇོ་ཕུག་གནས་གཟིགས་དང་། གོང་དཀར་རྡོོ་རྗེ་གདན་དུ་ཞག་ཉེར་གཅིག་བཞུགས་རིང་ཡང་།
ཉིན་མཚན་ཁོར་མོ་ཡུག་ཏུ་བསྟན་འགྲོའི་ལེགས་སྤེལ་འབའ་ཞིག་གིས་དུས་འདའ་བར་མཛད་པ་ལས། སྐྱ་སེར་མང་པོར་དབུ་མ་ལུགས་ཀྱི་སེམས་བསྐྱེད་རྟ་མགྲིན་ཡང་གསང་དབང་།
ཁྲོམ་དབང་ཕུར་དབང་རབ་གནས་སོགས་བརྗོད་ཀྱིས་མི་ལང་བ་དང་ལྗགས་ལུང་ཡང་དེ་བཞིན། བཤད་སྒྲུབ་གླིང་། སྐུ་གཉེར་གྲྭ་ཚང་། བདེ་ཆེན་ཆོས་འཁོར་རྣམས་ལའང་ཞབས་ཀྱིས་བཅགས་པ། བསྟན་སྲུང་རྒྱ་མཚོ་རྒྱལ་བསྟན་རིན་པོ་ཆེ་སྤྱི་བྱེ་བྲག་རྒྱས་པའི་འཕྲིན་ལས་འཆོལ་བ་སོགས་མདོར་ན་ཡ་མཐའ་བླ་མ་དགེ་བའི་བཤེས་གཉེན་ནས་མ་མཐའ་སྤྲང་པོའི་བར་གྱི་རེ་འདོད་སྐོང་བའི་དམ་བཅའ་ལས་གཡེལ་བ་ནམ་ཡང་རྗེ་དམ་པ་དེར་མི་མངའ་ཞིང་།
དེའི་ཚེ་སྣེ་ཤན་པ་དཔལ་ལྡན་བཀྲ་ཤིས་ལ་བྱིན་རྟེན་གྲངས་མང་། བདོག་པའི་དངོས་པོ་གྱ་ནོམ་པ་བཅས་བསྩལ་ནས་རང་གནས་སུ་མངགས། དེ་ནས་ཏ་ར་ཕུར་བཞུགས་དུས་བཤད་སྒྲུབ་གླིང་སྐུ་རྟེན་པར་སྐུ་ཕེབས་ཐོག་ད་གཟོད་མངོན་དུ་འགྱུར་པའི་ལུང་བསྟན་ཡང་བསྩལ།
སང་ཉིན་ཏ་ཕུ་ལ་རྩེར་

སྣོད་བཅུད་སྤྱི་བྱེའི་བདེ་ཐབས་ལ་ཆེད་དུ་དགོངས་པའི་ལྷ་བསངས་དང་བཞུགས་ཚེར་ཁང་དམར། དེའི་སང་ནམ་ཕྱེད་ཙམ་ལ་ཕེབས་ལམ་ཤིན་ཏུ་རྩུབ་པར་ནམ་འོག་ཏུ་བྱོན་པས། རྒྱུས་ཡོད་རྣམས་ཀྱི་གླེང་མོར་རྒྱུན་དུ་ནི་མི་རེ་ཡང་མི་ཐར་བ་ལྟ་བུར་མཆིས།
ད་ལམ་དཔོན་གཡོག་ཀུན་ནམ་ཕྱེད་ཤེ་མུན་གྱི་དུས་སུ་བདེ་བར་ཕེབས་པ་ལས་གཞན་པའི་རྫུ་འཕྲུལ་ལྷག་ཏུ་མི་དགོས་འདྲ། ཞེས་སྒྲོག་པར་གྱུར་པའང་དོན་གནས་ཀྱི་ཚིག་ཡིན་ལགས།
དེ་ནས་སྒ་འདྲ་ཆུ་ཚན་དང་ཉེ་བར་རྗེ་ཉིད་ཕེབས་བྱམས་ཐོག་འོད་གསལ་དུ་འཁྲུངས་སྐབས་འདི་ལྟར་གསུངས་ཏེ། ཁྲུམས་ཟླའི་ཉེར་བདུན་ལ་འགྱོགས་བྱམས་ཐོག་འདོན་པར་བྱེད་མུར་བཤུལ་ལམ་བགྲོད་པས་གཉིད་ཟིར་རེ་བ་ཞིག་བྱུང་བར།
རྨི་ལམ་དུ་བྱང་ཕྱོགས་ནས་བཙུན་མ་འདྲ་མོ་ཞིག་གིས། སྒ་འདྲའི་གཞི་བདག་བསྡད་མེད་པས་རེ་ཞིག་ལ་ཤོག་གསུང་བའི་ཡི་གེ་བྲི་རོགས་མཛོད། ཟེར་བས། ནུབ་ཕྱོགས་ནས་བུད་མེད་དར་ཡོལ་དཔྲལ་གཡུ་ཅན་ཁ་ཤིན་ཏུ་ཆེ་བར་གདངས་པ་ཞིག་ཐལ་མོ་སྦྱར་ནས་མགོ་གུག་གུག་བྱེད་པ་ཤར་བས།
ཁྱེད་རང་གཞི་བདག་སུ་འདྲ་ཞིག་ཡིན་ནའང་སྒ་འདྲ་ཆུ་ཚན་དང་ངེད་ལ་ལས་འབྲེལ་ཡོད་པ་ཞིག་ནི་ཅིས་ཀྱང་ཡིན་འདུག་རྟགས།
ལོ་ཁ་ཤས་ནས་ཚོམས་དཀྱིལ་ན་ཆུ་ཚན་ཡོད་པ་ཞིག་འདུག་པ་མངོན་སུམ་མྱོང་བ་ཡིན་འདུག ཅེས་གསུངས་ཤིང་དེའི་ཀ་བ་ལྷོ་མ་བདག་འཛིན་མཛད། ཆབ་ཞག་ལྔ་དང་དེར་ཡང་ལྷ་བསངས་རྒྱས་པ་དང་།
རྗེས་གནང་ཁ་ཤས་སོགས་རྩ་བ་ནས་ཟངས་ཁྲོད། རི་བོ་དྲག།དགའ་ལྡན་རི་ཁྲོད། གླིང་རྫོང་སོགས་བརྒྱུད། ཡར་

འབྲོག་མཐར་གླིང་དུ། གུར་ལྷ་བརྒྱད་སོགས་བསྟན་སྲུང་རྣམས་ཀྱི་རྗེས་གནང་། གྱི་ལྔ་གཟའ་གདོང་དང་ཚེའིི་རྫོང་ཆུང་སོགས་བསྩལ་བ་གདུལ་བྱ་འགའ་ཞིག་མིག་མི་བདེ་བ་དེ་འཕྲལ་གསལ་བ་སོགས་བྱིན་རླབས་ཞུགས་རྟགས་ཀྱང་བྱུང་བ་གནང་།
རབ་གནས་སོགས་བསྩལ། རྫོང་ལྷ་དབང་རབ་བསྟན་གླིང་དང་། གསང་ཆོས་ལའང་ཞབས་བཅགས་ནས་བསམ་སྡིངས་སུ་ཕེབས་ལམ། དུས་མཆོད་གདུང་རབས་སྒེར་ལ་གསོལ་འདེབས་གློ་བུར་དུ་ཐུགས་ལ་འཁྲུངས་པ་དང་།
བསམ་སྡིངས་དཔེ་ཁྲོད་ནས་སྤོད་གཅིག་བཞེས་པ་གདུང་རབས་ཆེན་མོ་ཕྱག་ཕེབས་མ་འོངས་པའི་ལ་ཉེར་དགོངས་ཏེ། དུས་མཆོད་གདུང་རབས་གསོལ་འདེབས་བཀའ་རྩོམ་དང་། དེར་ལྷ་བསངས་དང་། རྡོ་རྗེ་ཕག་མོ་དང་ཕན་ཚུན་གོང་དུ་བསྟན་པའི་བཀའ་ཆོས་གསན་བསམ་སོགས་མཛད་ནས།
དེ་ནས་སྣ་དཀར་རྩེའི་མགོན་ཁང་དུ་གསུང་བསྐང་དང་། མི་སྡེ་སྤྱིས་ཞུས་གཏོར་འཛུགས་ཀྱང་གནང་ནས་སྲིན་ལག་ཏུ་བཞུགས།
སང་ཉིན་ཁ་རོ་ལར་ལྷ་བསངས་དང་གནོད་སྦྱིན་རྣམ་གཉིས་གསོལ་མཆོད་བཅས་མཛད་ཅིང་། ར་ལུང་གནས་གཟིགས་དང་། སྣེ་བཞིར་ཕེབས། ཨོ་རྒྱན་ཡང་ཟབ་རྗེར་ཕར་ཚུལ་ཆོས་བཀའ་འགའ་ཞིག་གསན་ནས། རྒྱལ་རྩེར་གུར་པ་གྲྭ་ཚང་དུ།
ཕུར་པ། རྟ་མགྲིན་ཡང་གསང་། རྗེས་གནང་དང་། ལྗགས་ལུང་ཕོན་ཆེ། ཁྲོམ་དབང་། དེ་དང་རྫོང་རྩེར་ལྷ་བསངས། གཏོར་སྤོད། རྩེ་ཆེན་དུ་གནས་གཟིགས་བསྐང་བ་འཆམ་གཟིགས་བཅས་མཛད་སྒོ་རྣམས་གྲུབ་ནས།
འབྲོང་རྩེ། འབྲས་ཁུད། སྐྱིད་སྦུག།བར་ཚོ་སོགས་

སུ་ཞབས་བཅགས། ཚེ་དབང་། བྱད་གྲོལ། རྗེས་གནང་། རབ་གནས་སོགས་ཀྱི་རེ་བ་བསྐངས་ནས། མངོན་དགའ་གནས་གཟིགས་རབ་གནས། རྐྱང་འདུར་བདེ་བ་ཅན་དུ། ཀྱཻའི་རྒྱུད་དབང་ཆ་བཞི། ཁྲོམ་དབང་སོགས་དང་། ལྷས་ལྡིང་དུ་སྦྱིན་སྲེག་ཁྲོམ་དབང་སོགས་བསྩལ་ནས།
པ་ནམ་རྫོང་བརྒྱུད། དགའ་གདོང་དགོན་དུ་བཞུགས་ཏེ་གནས་གཟིགས་ཁྲོམ་དབང་སོགས་གནང་། དེ་ནས་ཡུལ་ལྷ་བ་པད་ཚལ་རྣམས་སུ་རབ་གནས། བྱད་གྲོལ་སོགས་མང་དུ་གནང་ནས་ཞྭ་ལུར་བྱོན།
གླིང་བསྐོར་ལ་མེ་ཆར་ཉིལ་བ། ཚོགས་ཡོངས་ལ་དབུ་མ་ལུགས་ཀྱི་སེམས་བསྐྱེད་རྗེས་གནང་ཁག ལྗགས་ལུང་ཕོན་ཆེན་རྣམས་གནས་གཟིགས་སོགས་དོན་ཡོད་མཛད་སྒོ་ཟིན་ནས། རི་སྦུག་བརྒྱུད།
ལ་རྩེར་ལྷ་བསངས། ཨེ་ཝཾ་དུ་བདུན་གཅིག་བཞུགས་རིང་། གསང་བའི་མགོན་ཁང་དུ་བསྐང་འཕྲིན། ཚོགས་ཡོངས་ལ་དབུ་མ་ལུགས་ཀྱི་སེམས་བསྐྱེད། ཚེ་སྨན་གནས་གསུམ་གྱི་རྗེས་གནང་། ལྗགས་ལུང་མང་བ། ཁྲོམ་དབང་རྣམས་དང་།
ཐར་རྩེད་རབ་གནས་བླ་མཆོད། བླ་ཁག་གཞན་དུ། ཚེ་དབང་དང་རྗེས་དབང་ཁ་ཤས་གནས་དེའི་མཛད་སྒོ་རྣམས་གྲུབ་ནས། སྲད་རྒོད་དུ་བཞུགས་ཞག་ཐོག་ཀླུ་ལྡིང་སྐུ་གཤེགས་ཀྱི་དགོངས་རྫོགས་མཁའ་སྤྱོད་མའི་སྒྲུབ་མཆོད་མཛད་པ་ནས་བཟུང་ཞེ་དགུ་ནམ་རྫོགས་བར་མཛད།
དེ་ནས་ཤབ་དགེ་སྡིང་དུ་ཁྲོམ་དབང་། ཌ་ཌི་བཅས་པར་ལྷ་བསངས་རབ་གནས། དམིགས་སུ་སྦྱིན་སྲེག་རབ་གནས། ལྕམ་མོ་གྲྭ་ཚང་པར་ལྷ་བསངས།
ཚེ་དབང་། བྱད་གྲོལ། གནས་ཁང་ལ་ཕྱག་

ནས་སོགས་མཛད། བྱ་གཤོངས་སུ་བྱོན་ཏེ། དབང་ལུང་རྗེས་གནང་གནས་གཟིགས། རྣམ་སྲས་ལ་གསུང་བསྐང་། སྐྱེ་བོ་ཁྲི་ཕྲག་དུ་མར་ཁྲོམ་དབང་སོགས་རྣམ་ཀུན་དོན་ཡོད་ཀྱི་མཛད་སྒོ་རྣམས་གྲུབ་ནས། སྨིན་ཟླའི་ཚེས་ལྔར་རམ་སེ་ལུང་དུ་བཞུགས།
ཚེས་དྲུག་ལ་ཕུ་ཆེན་ལ་རྩེར་ལྷ་བསངས་དང་། དེ་ནས་ཁམས་ཡུལ་དུ་གུར་དཀར་བསམ་གྲུབ་ཕོ་བྲང་ནང་། ཆིབས་བསུ་བ་ལས་ཆེན་པ་ཟུང་གིིས་ཐོག་དྲངས་ཕྱེད་ཉིས་བརྒྱ་བརྒལ་ཙམ་ལ་བྱིན་རླབས་ཀྱི་ཟིལ་དངར་ཕབ།
དེ་ནས་ཨ་ཀྲོལ་ལ་རྩེར་ལྷ་བསངས་རྒྱས་པ་དང་བཅས་རིམ་ཕེབས་ཀྱིས་ཆུ་ཁ་མའི་སྟེང་དུ་འཆམ་མགོན་རྣམས་ལ་སྙན་ཤལ་སྒྲོན་པར་མཛད་དེ། སེར་ཕྲེང་དང་གཞས་སོགས་ཀྱིས་སྔུན་བསུས།
གཞི་ཐོག་ཕོོ་བྲང་དུ་བདེ་བར་ཕེབས་ཏེ་དགའ་སྟོན་གྱི་དཔལ་ལ་ལོངས་སྤྱོད་པར་མཛད་དོ། །དེའི་སང་ཚོམས་ཆེན་དུ་ལེགས་སྟོན་རྨད་དུ་བྱུང་བས་དུས་འདས་ཤིང་། དེ་ནས་ཉིན་བཞི་མགོན་ཁང་རྣམས་ལ་གཏང་རག་དང་།
རྩེ་ལྷ་བསངས་རྒྱས་པ་དང་བཅས་གཟིམ་ཆུང་མགོན་ཁང་ཟུང་གི་གཏོར་འབུལ། དེ་ནས་རྒྱལ་དབང་མཆོག་ཏུ་འབུལ་རྒྱུའི་ཞལ་གྱི་འཁོར་ལོ་དང་ཆབས་ཅིག་འཇམ་མགོན་སྐུ་མཆེད་ལའང་འཁོར་ལོ་རེ་སྩོལ་བར་མཛད།
མགོ་ཟླའི་ཚེས་བཞི་ལ་མཁན་རིན་པོ་ཆེ་གསར་པ་ཁྲི་ཕེབས་གནང་རྒྱུའི་གསུམ་གྱི་ཐོ་རེངས་འོད་གསལ་དུ། མཁན་གསར་སྦྱིན་པ་བཀྲ་ཤིས་དང་གཞི་ཐོག་རྩེར་མཇལ་བས། རྗེའི་གསུང་ལས། འོ་ད་ལམ་མཁན་གསར་ལ་བུ་ཆུང་བགྲེས་པས་ལེགས་སོ་གྱིས་གསུངས་ནས་འདི་གནང་བྱུང་གསུངས་པ་དང་།
ཉིད་ཀྱི་སྐུ་ཧྲག་ནས་

མེ་ལོང་ཞིག་གནང་བར། མཁན་གསར་ནས་འདི་ལ་ཚིགས་བཅད་ཞིག་རྩོམ་རོགས་ཞུ་གསུང་བར། རྗེ་རྡོ་རྗེ་འཆང་ཆེན་ནས། བདེ་གཤེགས་བསྟན་པའི་ལྷ་ལམ་རབ་ཡངས་པར། །ལུང་རྟོགས་ཚ་ཟེར་རྒྱས་པའི་དཔལ་ཡོན་ནས། །ཤེས་བྱའི་འདབ་བརྒྱ་འཛུམ་པའི་ཟེའུ་འབྲུའི་བཅུད།
།བློ་གསལ་བུང་བའི་སྦྲང་རྩི་དམ་པར་ཤོག། །གསུང་བ་འདྲ་མོ་ཞིག་འཐེན་སོང་བས་མ་འོངས་པའི་རྟེན་འབྲེལ་ཞིག་ནི་ཅིས་ཀྱང་ཡིན་འདུག ཅེས་གསུངས། ཟླ་བ་དེ་ནང་ནས་འཇམ་མགོན་དཔལ་ལྡན་ཆོས་སྐྱོང་འདི་ཉིད་ཀྱི་ལྷ་མཆོག་རྡོ་རྗེ་གཞོན་ནུའི་ལྗགས་བསྙེན་ལ་བཞུགས་པའི་སྐབས་སོ།
།དགུང་གྲངས་ང་གསུམ་དུ་བྱོན་པ་ལྕགས་གླང་རྒྱལ་ཟླའི་ནང་། དབུས་ཕེབས་སྐབས་བཀའ་འཕྲོས་བཞིན།
འདི་གའི་སྒར་ཆེན་མཐུ་སྟོབས་དབང་ཕྱུག་གི་གདན་ས་དཔལ་རབ་གཞིས་སུ་དེ་ཉིད་སྣང་བརྙན་བྱིན་རླབས་ཀྱི་གཟི་འོད་འབར་བ་གསར་བསྐྲུན་མཆོད་ཚོགས་དང་བཅས་ཏེ། ས་ཕྱོགས་དེའི་བདེེ་སྐྱེད་ལ་ཆེད་དུ་དགོངས་པའི་ཐུགས་བསྐྱེད་དང་ཆབས་ཅིག་ཟངས་རི་གུང་བཀྲ་ཤིས་རྣམ་རྒྱལ་ལ།
ཕེབས་སྐབས་བསུ་བ་སོགས་ལེགས་ལམ་གྱི་བཀའ་འདོམས་དང་བཅས་དཔལ་རབ་ཏུ་བསྩལ། རྟ་ཟླའི་ཚེས་གཅིག་ལ་བསམ་ཡས་མི་འགྱུར་ལྷུན་གྱིས་གྲུབ་པའི་ལྷ་ལྕོག་ཏུ་རྗེ་ཉིད་ཀྱིས་གསར་བསྐྲུན་གནོད་སྦྱིན་རྩིའུ་དམར་པོའི་སྐུ་གསོབ་ལ་ཞུགས་རང་བཞེས་དང་།
དབོ་ཟླའི་མཇུག་ཉི་མ་རྒས་ཉེ་ཞིག་ལའང་གང་ནས་འོངས་ཆ་མེད་པའི་མེ་དཔུང་སྐད་ཆེན་ཞིག་འཐོན།
ནུབ་དང་བྱང་ཕྱོགས་སུ་སོང་བའི་སྦིར་གཏམ་མང་དུ་གླེང་བ་

སོགས་བྱུང་ཞིང་། ལྷ་རྫོང་དགོན་གསར་དུ་ཡེ་ཤེས་པའི་དགོན་གོག་བསྡུས་ཏེ། རྟེན་མཆོད་དགེ་རྒྱུན་རྣམས་མོ་དགོན་རིན་སྒང་དུ་སྦྱར་ན་ཇི་ལྟར་ལེགས། བསྟན་སྲུང་རྒྱ་མཚོར་བརྟག་ཞུ་མཛད་པ། དེ་དོན་མཛད་པ་བཟང་བབས་བཞིན་མཛད་པ་དང་།
འབྲོང་རྩེ་སོགས་ནས་ཞུས་ངོར་ཀླུ་འབུམ་མང་དུ་སྒྲུབ་གནང་གིས་བསྩལ་ཞིང་། ལོ་དེར་གདུང་སྲས་འཇམ་མགོན་སྐུ་མཆེད་འཆི་མེད་བསྟན་པའི་ཉི་མ་སོགས་རྗེ་བཙུན་ཟུང་།
ཐར་རྩེ་ནམ་མཁའ་འཆི་མེད་སོགས་ངོར་བླ་ཁག་གི་ཞབས་དྲུང་རྣམས་དང་། བསྟན་འཛིན་འཕྲིན་ལས། བཅོ་བརྒྱད་སྐུ་མཆེད་སོགས་ས་ལུགས་བསྟན་འཛིན་དྲག་བསྡུས་རྣམས་གཙོ་བོར་སྨོས་གཞན་ཡང་གཞིས་བྱེས་དོན་གཉེར་ཅན་འདུས་པའི་ཚོགས་ལ་ཟབ་རྒྱས་ཆོས་ཀྱི་འཁོར་ལོ་རྒྱ་ཆེར་བསྐོར་བའི་ཆོས་ཀྱི་རྣམ་གྲངས་འོག་ཏུ་དབང་གི་མཚན་ཅན་གྱི་རྣམ་ཐར་དུ་གསལ་བ་བཞིན་དང་།
ནག་ཟླའི་ནང་ལྕང་ཅན་གུང་ནོར་བུ་ཕུན་ཚོགས་ནས་ཕ་དྲུག་ཁར་ཏར་རྣམ་རྒྱལ་སྐུ་འབུམ་གསར་བཞེངས་མཛད་རྒྱུའི་ཕྱག་ལེན་པ་དེ་དུས་ཀྱི་དབུ་བྱེད་ཆེ་སར།
སངས་རྒྱས་ཀྱི་འཕེལ་གདུང་དབང་པོའི་གྲངས་ལྡན་གྱིས་མཚོན་རིང་བསྲེལ་རྣམ་བཞིའི་གཟུངས།
འདོད་གསོལ་སོགས་གང་ཅིའི་བཀའ་འདོམས་ཀྱིས་བརྒྱན་ཏེ་ཕ་དྲུག་ཏུ་མངགས། གུང་འདི་པས་ཁོང་མིང་ཞུ་དུས་བུ་འབྱུང་བར་ཐག་གཅོད་མཛད་པ་བཞིན་བྱུང་བའི་ངོ་མཚར་བ་ཡང་ཡོད་ཅིང་། དེ་ནས་ལྷ་ཆེན་མཁན་པོ་ཆོས་བཀྲ་ཤིས་ཀྱི་དགོངས་རྫོགས་ཐུབ་དབང་གནས་བརྟན་བཅུ་དྲུག་སྦྱིན་བདག་ཧཱ་ཤང་རྒྱལ་ཆེན་བཞི་དང་བཅས་འདོད་གསོལ་ཞུས་དོན་

བཞིན་ཁའུའི་སྨན་ཆབ་ནས་སྩལ། རིམ་གྱིས་དམ་ཡེ་དབྱེར་མེད་ཀྱི་ཆོ་ག་བསྒྲུབས་ཏེ། ཤབ་སྒོ་ལྔའི་ཡ་གྱལ་ཌ་ཞེས་ཐབས་དང་ཊའི་ཤེས་རབ་མཚོན་པའི་དགོན་གནས་སུ་བཞུགས་སོ་གསོལ་བའི་བཀའ་གྲོལ། དེ་མཚམས་ནས་རྡོ་རྗེ་འཆང་ཆེན་པོ་དེ་ཉིད་ནི་རྒྱལ་སྲས་བྱང་སེམས་ཆེན་པོའི་རྣམ་ཐར་ལྷུར་བཞེས་གཡེལ་མེད་ནས།
སྔ་སོར་བུད་མེད་སེམས་མ་དཔའ་མོ་ཟེར་བ་ཞིག་གིས་བདག་འཆི་བདག་གི་ཞགས་པས་ཟིན་པའི་ཚེ་ཉིད་ཀྱི་ཐུགས་རྗེས་ཟུངས་ཤིག་པའི་གསོལ་བཏབ་བཞིན།
དེ་ཉིད་ལྔ་ལམ་དུ་སོང་བའི་གཡུ་བྱུར་སྤོས་ཤེལ་ལྷ་གོས་དྲི་མེད་སོགས་འབྱོར་བས་དེ་འཕྲལ་ལྷ་རྫས་ལ་དམིགས་ཡུལ་གྱིས་མཚོན་ལྔ་ལམ་པ་ཀུན་དལ་འབྱོར་གྱི་རྟེན་དང་མཇལ་བའི་འདོད་གསོལ་དང་བཅས་རྗེ་བཙུན་སྒྲོལ་མར་ཕུལ་ཏེ་ཐུགས་སྨོན་སོགས་འདི་འདྲའི་རིགས་སྔ་ཕྱི་ཀུན་ཏུ་མང་དུ་འབྱུང་བའང་འདིས་མཚོན་པར་བྱའོ།
།དེའི་ཚེ་ལྷ་ཆེན་ཕུན་ཚོགས་གླིང་དུ་གཟིམ་ཆུང་སྨུན་གྲུབ་ཐར་རྩེ་སོགས་དང་།
ཁམས་པ་ཤག་སོགས་ཨར་ཟུག་སྐབས་ཡིན་པས། དེ་གྲས་ལ་ཕུ་གསུམ་ནས་བཙུན་མ་གཞོན་ནུ་ཞིག་མཆིས་པར། ཚེས་བཅུ་དགུའི་ཉིན་དྲེགས་བྱེད་ཞིག་གིས་བརླམས་ཚུལ་གྱིས་ཅལ་ཅོལ་མང་དུ་གླེང་བའི་དུས།
ཐུགས་བསྐྱེད་བླ་ན་མེད་པས་གོང་མའི་བྱིན་སྣ་ཁྲུས་ཆུར་སྦྱར་བ་དང་ཟས་གོས་སོགས་གནང་ཞིང་། ཅི་ཡིན་གྱི་རྒྱུ་མཚན་དང་བཅས་གསུང་ཤོག་ཞིག་བསྩལ་ཡང་ངེས་གསལ་ནི་མ་བྱུང་།
ས་གའི་ཚེས་གཅིག་ནས་བཟུང་གོང་འཁོད་ཀྱི་ཞལ་སློབ་སོགས་སྐལ་ལྡན་བཅུ་ཕྲག་ལྔ་ཙམ་ལ། རྗེ་བཙུན་ས་སྐྱ་པའི་ཡབ་ཆོས་བླ་ན་མེད་པ་གསུང་ངག་

རིན་པོ་ཆེ་ལམ་འབྲས་བུ་དང་བཅས་པ་ཟབ་མོ་སློབ་བཤད་ཀྱི་དགའ་སྟོན་སྩོལ་བར་མཛད་པ། རྣམ་ཐར་གསོལ་འདེབས་ལས། ཡོངས་རྫོགས་བསྟན་པའི་ཉམས་ལེན་གསུང་ངག་ཆོས། །སྐལ་ལྡན་གདུལ་བྱར་སྡོམ་ཚེ་ཀ་བཞི་དང་།
།གདུང་བརྒྱད་ཞལ་སློབ་ལུང་བསྟན་བདག་མེད་མའི། །དབང་ཚེ་བདུད་རྩི་ཁོལ་བར་ལུད་ལ་འདུད། །གཞན་ཡང་སྣོད་ལྡན་སློབ་མར་ནང་གི་ནི། །ཕག་མོ་མིག་ལམ་རྩལ་དང་བིར་སྲུང་དུས། །ཉི་ཟླའི་འགྲོ་འོང་བཀག་སོགས་རྫུ་འཕྲུལ་གྱི།
།ངོ་མཚར་མང་དུ་བསྟན་ལ་གསོལ་བ་འདེབས། །ཅེས་གསུངས་པ་ལྟར། ཆོས་ཀྱི་རྣམ་གྲངས་འོག་འཇམ་མགོན་སྐུ་མཆེད་ཀྱི་རྣམ་ཐར་བཞིན་དང་། གྲོ་བཞིན་བཅུ་བཞིའི་ཐོ་རེངས་རྗེ་ཉིད་ལ་ངོར་ཆེན་རྡོ་རྗེ་འཆང་གི་ཞལ་གཟིགས་ཏེ།
ཞལ་སློབ་ཀ་བཞི་གདུང་བརྒྱད་སོགས་འབྱུང་བར་ལུང་བསྟན་དང་བཅས་དབུགས་འབྱུང་གཟེངས་བསྟོད་མཛད་པ། ཞལ་སློབ་ཀ་བཞི་གདུང་བརྒྱད་ཀྱི་ངོས་འཛིན་འོག་ཏུ་བྱུང་ཞིང་།
གཞན་ཡང་གོང་དུ་བསྟན་པ་ལྟར་ཞ་ལུ་པ་འགའ་ཞིག་དང་ལོ་ཆེན་སེམས་དཔའ་ཆེན་པོ་སོགས་ལ་མཁའ་སྤྱོད་མའི་བྱིན་རླབས་ཀྱི་ཚེ་ཀཱ་པ་ལའི་བདུད་རྩི་ནང་གི་ཕག་མོའི་ཝཾ་ཡིག་རང་བྱུང་དུ་སྟོན་པར་མཛད་པ།
རྗེ་ཉིད་ཀྱི་གསུང་ལས། ཚར་ཆེན་ཡབ་སྲས་གཉིས་ད་ལྟར་དཔོན་སློབ་འདིི་ཁྲོད་ན་ཡོད། ཅེས་ལུང་བསྟན་པ་དང་། བདག་མེད་ལྷ་མོ་བཅོ་ལྔའི་ཚེ་ནང་མཆོད་འཁོལ་ཞིང་ཕྱོགས་བརྒྱར་ལུད་ནས་ལག་མི་ཚུགས་པ་ལྟར་ཚ་དབལ་དང་བཅས་ཀུན་གྱི་མཐུན་སྣང་དུ་མཛད་པ་དང་།
བིར་སྲུང་ཕྱི་ནང་གནང་བའི་ཚེ་གདན་སའི་རྩིས་

པ་ཟུང་། སྐྱེ་རེ་བ། ཁང་གསར་མཆོད་དཔོན་སོགས་རྩིས་པ་རྣམས་མཐུན་གྲུབ་ཀྱིེས་ཉི་འཛིན་ཡོང་བར་ཐག་བཅད་སྒོ་ཡིག་ཀྱང་སྦྱར་ཞིང་། དོན་ལའང་བྱེད་གྲུབ་མཐུན་པར་རི་མོས་གཏན་ལ་ཕེབས་པའི་ཚེ། རྗེ་ཉིད་གྲུབ་མཚན་འཇོག་བཞེད་ཀྱི་གསུང་ལས།
དེ་རིང་ཉི་འཛིན་ཡོང་བར་ཐག་ཆོད་དེ་བཞིན་ལ། རྒད་པོ་རྣལ་འབྱོར་དབང་ཕྱུག་ཏུ་ལངས་རྒྱུ་ཡིན་པས་ཁྱེད་རང་ཀུན། ཉི་འཛིན་རྩིས་པའི་སྒོ་ཡིག་དང་བཅས་པ་ལ་ལྟད་མོ་ལྟོས་ཤིག་གསུངས་པ་དང་མཉམ་དུ་ཉི་འཛིན་མི་མངོན་དབྱིངས་སུ་བྱིན་གྱིས་བརླབས་པ་སོགས་ས་ལམ་མཐོན་པོོར་བྱོན་པའི་རྟགས་འགའ་ཞིག་འདི་དུས་སྟོན་པར་མཛད།
ཆུ་སྟོད་ཟླ་ནང་གོང་ས་རྒྱལ་བའི་དབང་པོ་མཆོག་ནས་ཆོས་སྲིད་ལ་བཀའ་ལུང་ཅི་དགའ་བསྒྱུར་པའི་ཞབས་ལེགས་འབུལ་བར་མཛོད་འཛིན་བཀས་གདམས་ནས་དེ་གོང་གདུང་སྲས་འཇམ་དབྱངས་སྐུ་མཆེད་ལའང་ཐམ་ག་ཆེ་ཆུང་རེ་གསར་བསྐྲུན་མཛད་པའི་ཐམ་ཕུད་ཀྱང་གོང་ས་མཆོག་དང་།
འདི་དག་གིས་རྟེན་ཇི་སྙེད་ལའང་འབུལ་བར་མཛད། བཀའ་ལན་འདིར་འཁོར་སྐབས་གནང་སྐྱེས་བཟང་པོ། ཁྱད་པར་མཁའ་སྤྱོད་མའི་སྣང་བརྙན་ཛྷཻ་ཀྵིཾ་ལས་གྲུབ་པ་ཆེ་ཆུང་གསུམ་ཡབ་སྲས་རྣམ་གསུམ་ལ་དགྱེས་བསྩལ་དང་མཉམ་དུ།
རྗེ་ཉིད་ལ་འཕན་ཁང་དབོན་པོ་སོགས་ནས། ནཱ་རོ་མཁའ་སྤྱོད་ཀྱི་ཁྲིད་སོགས་གསེར་ཆོས་བཅུ་གསུམ་གནང་ཁ་མ་དང་འགྲིག་པས་རྟེན་འབྲེལ་གྱི་གནད་ཁྱད་པར་ཅན་དང་འགྲིག
གཞན་ཡང་ཆུ་སྟོད་ཟླ་ནང་གློ་བོ་རྒྱལ་པོ་ཕེབས། འདོད་ཆོས་དབང་བཀའ་འགའ་ཞིག་གསན་ཏེ་དངོས་འབུལ་ཡང་དག་མཛད།

གོང་ས་རྒྱལ་དབང་མཆོག་དགུང་གེགས་སྔ་བསུར་བྱོན་པའི་སྐུ་གེགས་སེལ་ཕྱིར། གཟིམ་སྤྱིལ་དཀར་པོའི་བསེ་དགོན་ཡིད་བཞིན་ནོར་བུའི་སྐུ་དྲུང་དུ་འཇམ་མགོན་ཞལ་རྣམ་པ་གཉིས། རྗེ་བཙུན་དྲུང་། བན་ཚང་པའི་འཁོར་ཚོགས་བཅས་ནས།
རྗེ་ཉིད་ཀྱི་བཀའ་བཞིན་གསུང་བསྐང་སྨིན་རྒྱས་དང་། ཞག་གསུམ་རིང་འདུས་ཚོགས་སུ་སྡེ་དགེ་ས་དབང་ལ་ཅུང་ཟད་འཚུབ་ཉམས་འཁྲུངས་པ་སེལ་ཕྱིར་སྐུ་རིམ་རྒྱ་ཆེ་གནད་སྨིན་དུ་འདོམས་པར་མཛད།
རིང་མིན་ནས་རྒྱལ་དབང་མཆོག་གི་ཐུགས་བཞེད་བཞིན་གནོད་སྦྱིན་རྩིའུ་དམར་པོའི་སྐུ་གསོབ་གཟུངས་རབ་གནས་སོགས་ཆོ་ག་རྣམ་དག་གིས་བསྐྲུན་པ་སྐུ་ཚབ་ཆེད་མངགས་ཀྱིས་ཕུལ་བས་དགྱེས་བཞེས་ཡང་དག་པར་མཛད་ཅེས་ཐོས་ལགས།
དེ་མཚམས་ནས་གོང་གི་གསེར་ཆོས་ཀྱི་དབང་རྣམས་འཇམ་སྐུ་མཆེད་སོགས་དང་མཉམ་དུ་བསྩལ་བ་ཇི་ལྟར་བསྩལ་བའི་ཆོས་རྣམ་གྲངས་འོག་ཏུ་བྱུང་ཞིང་། སྨིན་ཟླའི་འགོར་བྱང་པ་སྡེ་ཚོགས་ལ་གསུང་བསྐང་ཉིན་གང་མ་སྤྱིར་དུས་བདེ་ཞོད་འཇགས་བྱུང་བ་དང་།
ཁྱད་པར་རྗེ་རྡོ་རྗེ་འཆང་ཉིད་ཀྱིས་ཆོས་བཀའ་རྒྱ་ཆེར་བསྩལ་འབྲས་བཞིན། གང་གི་རིགས་སྲས་རྒྱལ་ཚབ་དམ་པ་མཆོག་དང་། གཞན་ཡང་བསྟན་འཛིན་ཁ་ཤས་གཞི་བསྙེན་ལ་བཞུགས་སྟན་འཇགས་རྒྱུའི་རིམ་གྲོར་ཆེད་དགོངས་ཀྱིས་བསྩལ་ནས།
མ་འགྱངས་པར་ཁའུ་སྨན་ཆབ་མཛད་དེ། འཇམ་མགོན་དབང་སྡུད་སྙིང་པོ་ཉིད་ནས་འཁོར་ལོ་བདེ་མཆོག་དང་།
᫗᫙་ཀླུངས་མཆོག་སྤྲུལ། རྩེ་གདོང་སྤྲུལ་སྐུ་སོགས་ཀྱཻ་རྡོ་རྗེའི་གཞི་བསྙེན་ལ་བཞུགས་དགོས་པའི་བཀའི་གནང་བ་བསྩལ་ནས། རྗེ་

ཉིད་ཆོས་འཆད་སོགས་འཆར་འཕར་གྱིི་བསྟན་འགྲོའི་བགྱི་བར་ཐུགས་གཞོལ་བའི་སྐབས་སོ། །དགུང་གྲངས་ང་བཞིར་བྱོན་པ་ཆུ་སྟག་ལྕགས་བྱི་དབྱུག་ཟླ་ལྷག་པའི་དབང་དུ་བཏང་ན་གོང་བསམ་ཡས་སུ་ཞུགས་རང་འབར་དང་ཟླ་དུས་མཚུངས་པར།
སྔོན་ཆོས་རྒྱལ་ཀྱི་དུས། སློབ་དཔོན་པདྨས་ཁྱུང་ལུང་མ་བཀུག་སྟེ་བསྟིམས་པར་གྲགས་པའི་ཕན་རིང་བྱང་སེམས་ཟླ་བ་རྒྱལ་མཚན་གྱིས་སྤྱན་དྲངས་པའི་དམུ་རྫིང་མགོན་ཁང་རྟེན་བརྟན་པ་བཅས་རྒྱུ་མཚན་མེད་པར་ཞུགས་བཞེས་ཀྱིས་དམིགས་མེད་དུ་སོང་བས།
བོད་གངས་ཅན་དུས་རྟགས་ཤིན་ཏུ་གསལ་བ་ཡིན་པ་བཞིན་རྗེ་རྡོ་རྗེ་འཆང་ཆེན་པོ་ཉིད་ཀྱི་ཐུགས་ལ་བཟོད་གླགས་དང་བྲལ་བས་རྒྱལ་དབང་རྩེ་ཤོད་བླ་བྲང་ཞབས་པད་བཅས་སུ་སྙན་བསྒྲོན་ཏེ།
རྟེན་བརྟེན་པ་བཅས་གསར་བསྐྲུན་རྟ་ཟླའི་བརྒྱད་ཚུན་ལ་ཚར་ཕྱིན་མཛད་དེ། གོས་ནག་ལྷ་མོར་བསྒྲུབས་པ་བཀའ་བསྒོ་དམ་བཞག་གི་ཡི་གེ་ཅན། རྟ་མགྲིན་ཡང་གསང་དང་ལྷ་མོའི་སྣང་བརྙན།
རྔ་རོལ་སིལ་སྙན་གོས་ལྷམ་སོགས་དང་། རྒྱུན་བསྐང་གཏོར་མི་བཞི་གྲྭ་རྣམས་ལེགས་པར་འདོམས་སོ། །རྟ་ཟླ་དབོ་ཟླ་སོགས་ལ་གཞུང་ས་མཆོག་དང་། བླ་བྲང་ཞབས་པད་སོགས་ནས་དམུ་རྫིང་སྐོར་སོགས་ལེགས་ཉེས་ཀྱི་བླང་དོར་འབྱེད་པའི་བཀའ་ཚིག་གསལ་པོར་ཕེབས་དགོས་རྣམས་ལའང་།
གཙོ་བོ་རྒྱལ་མཆོག་ལྔ་པ་ཆེན་པོའི་ལུང་བསྟན་རྒྱ་ཆེན་དང་། གཏེར་ཆེན་བདུད་འདུལ་གླིང་པའི་ལུང་བསྟན་སྐོར།
གཏེར་བདག་གླིང་པའི་དག་སྣང་ཆུ་ཟའིརོལ་རྩེད། རྡོ་བྲག་རིག་འཛིན་

ཆེན་པོའི་དག་སྣང་སྐོར་སོགས་ལ་ཞིབ་དཔྱོད་མཛད་དགོས་ཉི་ཤར་སྒྲོན་འདེགས་ཀྱི་དཔེའི་སྒོ་ནས་ཕུལ་བ་དང་ཆབས་ཅིག བཀའ་བསྟན་རྙིང་མ་རྒྱུད་འབུམ་ཚར་ལྔ་བཅུ་ང་ལྔ་ཉུང་མཐའ་བྱས་པ་གསུང་སྒྲོག་སོགས་གནང་བ་ནི།
རྗེ་ཉིད་དགོངས་པ་གཞན་དོན་དུ་གཏད་པའི་ལུང་གསལ་དེ་དུས་བཀའ་ཕེབས་ཤིང་། གཞན་ཡང་དམུ་རྫིང་བརྒྱད་གྲྭས་བསྐང་བ་གནང་སྨིན་གྱི་བཀའ་དང་། རྗེ་རྡོ་རྗེ་འཆང་ཡབ་སྲས་སོགས་ནས་བསྐང་འཕྲིན་སོགས་དཔྱད་ཀྱིས།
བསྟན་འགྲོའི་བདེ་ཐབས་ལ་ཆེད་དུ་གཞོལ་དགོས་ཀྱི་བཀའ་རྣམས་དང་བཞེས་ནས། རྒྱལ་དབང་ཡབ་སྲས་ཀྱི་སྐུ་རིམ་གཙོར་སྨོས་བསེ་མགོན་ཡིན་བཞིན་ནོར་བུའི་སྐུ་དྲུང་དུ་རྗེ་རྡོ་རྗེ་འཆང་ཡབ་སྲས་ནས་བསྐང་འཕྲིན་རྒྱུན་རིང་བར་གནང་སྐབས་པཎ་ཆེན་ཐབས་ཅད་མཁྱེན་པ་དཔལ་ལྡན་ཡེ་ཤེས་དག་ཞིང་དུ་ཕེབས་པ་གསན་འཕྲལ།
མཆོག་གི་སྤྲུལ་སྐུ་རིན་པོ་ཆེ་མྱུར་ཕེབས་འཕྲིན་འཆོལ་ཞུ་བ་དང་སྦྲགས།
གངས་ཅན་ཆོས་འཕེལ་སོགས་ནས་འཛུགས་བཀོད་ཞུས་པའི་གདུང་ཤུགས་གསོལ་འདེབས་འདི་ཡང་། སྔ་དྲོ་ཞིག་ཐུགས་སྐྱོ་ལྷང་གི་ངང་ནས་སྐད་ཅིག་ལ་མཛད། དེའི་ཚེ་བླ་བྲང་ཞབས་པད་མཆོག་ཏུ་སྤྱི་སྒེར་རྒྱལ་བསྟན་རིན་པོ་ཆེར་སྲི་ཞུ་དང་།
དེ་འཛིན་དམ་པ་རྣམས་ཀྱི་ཞབས་བརྟན་སྐུ་རིམ་དུ་ཆེད་དགོངས་ཀྱིས། སྣར་ཐང་བཀའ་བསྟན་རིན་པོ་ཆེར་པར་སངས་ཉམས་གསོ་ཞུ་དག་སོགས་སྙན་ཞུ་བཞིན། འཕགས་ཆེན་དམ་པའི་རྣམ་ཐར་ཕན་ཚུན་འགྲན་པ་ལྟ་བུའི་སྒོ་ནས་དང་བཞེས་བཀའ་དྲིན་ཆེ་བའི་འགོ་བརྩམས།
གཞན་ཡང་གོང་ས་ཡས་ཕྱིན་སྡེ་དགེ་ས་དབང་རྣམས་ནས་

མཆོད་ཡོན་བསྟན་ལར་དགོངས་པའི་བཀའ་གསང་བའི་སྐོར་སྔ་ཕྱི་ཀུན་ཏུ་མང་དུ་མཆིས་ཀྱང་འདིར་དེ་ཙམ་དང་། ནག་ཟླའི་ཉི་ཤུ་སྐོར་ལ། ཟུར་འཆད་གྲུབ་དབང་ལ་སྐུ་ཁྲུས་སོགས་འབུལ་བར་ཁྲོ་ཁང་དུ་ཕྱག་ཕེབས།
དེ་ནས་སེ་དཀར་རིགས་ཀྱི་ཐིག་ལེ་འདར་སྡེ་སྲིད་བློ་གསལ་ཚེ་དཔལ་དབང་ཕྱུག་ལྟོས་བཅས་ལ། རྣམ་པ་ཀུན་ཏུ་ཐུགས་རྗེའི་རྗེས་འཛིན་གཡེལ་མེད་བཀའ་དྲིན་ཆེ་མུ་ནས་ས་གའི་ཉར། ཚར་ཆེན་རིན་པོ་ཆེའི་སྣང་བརྙན་མི་ཚད་མ་སྨན་འཇིམ་ལས་བསྐྲུན་པ་རིང་བསྲེལ་རྣམ་བཞིས་ཕྱུར་བུར་གཏམས་ཏེ།
བྱིན་རླབས་ཀྱི་ཚད་མ་ཅན་དང་། གློ་བོ་རྒྱལ་པོ་དབང་རྒྱལ་རྡོ་རྗེ་ལེགས་ལྡན་མ་ཞི་དྲག་གི་སྐུ་དང་། ས་བཅུད་འཕེལ་བའི་བུམ་གཏེར་བརྒྱ་རྩ་བྱིན་རླབས་ཀྱི་མཚན་མས་ཕྱུག་པ་རྣམས་ཐུགས་བརྩེ་བ་ཆེན་པོས་བསྩལ་བས།
རྒྱལ་པོ་དགྱེས་པའི་རྩེར་སོན་ཏེ་སཱ་ལུ་འབྲས་དཀར་ཁལ་མང་པོ་དང་། གཟིག་བཅས་ཕུལ་བའི་གཟིག་ནི་བསམ་ཡས་ཆོས་སྐྱོང་ལ་འབུལ་བར་མཛད་དོ།
།སྣྲོན་ཟླའི་ཚེས་གཅིག་ནས་བཟུང་ཆོས་སྡེ་བྱང་པ་འགའ་ཞིག་གིས་གསོལ་བཏབ་བཞིན་སྤྲུལ་པའི་ལྷ་ཁང་ཆེན་མོའི་ཐུབ་ཆེན་དར་བཞེས་མའི་དྲུང་དུ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཟབ་མོ་ཚོགས་བཤད་འཆད་ཐང་ལྔ་པའི་ཞལ་སློབ་ཀྱི་གཙོ་བོ།
གང་གི་རིགས་སྲས་དམ་པ་འཇམ་མགོན་ཨེ་ཝཾ་བཟང་པོས་གཙོ་མཛད། ཡར་ཀླུངས་མཆོག་སྤྲུལ་སོགས་པ་ལུང་བསྟན་འཛིན་དྲག་བསྡུས་རྣམས་དང།
ཆོས་སྡེ་ཉི་ཟླ་རྣམ་གཉིས་ཕལ་མོ་ཆེ། ཐུབ་བསྟན་པ། གསེར་ཅན་པ། འབྲས་ཡུལ་སྐྱེད་ཚལ་པ། ཆོས་ལྷུན་པ་སོགས་

ཁ་ཤས། རྣམ་རྒྱལ་གསེར་ཁང་པ་གྲྭ་གཅིག་སོགས་ཁྱོན་སྡོམ་འདུས་པ་སུམ་བརྒྱ་དང་བརྒྱད་ལ་སྩོལ་བར་མཛད་སྐབས་ཆོས་དུང་རིན་པོ་ཆེ་ཤར་སྐྱ་ཙམ་ལ་གསུང་བསྐུལ་དང་། སྐབས་འགར་སྔ་ཕྱི་བཅས། དེ་སྐབས་སུ་མཁོ་བའི་ཟིན་བྲིས་ཤིག་ཀྱང་དེ་དུས་ཀྱི་དབུ་བྱེད་ཆེ་སར་བརྩེ་སྐྱོང་མཛད་ཅིང་།
ཕུར་སྒྲུབ་སྐབས་ཁྱམས་སྨད་ལྷོར་སྐལ་ལྡན་རྣམས་རྗེས་སུ་བཟུང་བར་གྱུར་ཏེ། གཞན་ཡང་སྣྲོན་ཟླའི་ནང་གླིང་ཚང་བླ་གསར་གདོང་།
སྔོན་དུ་སྡེ་དགེ་ས་དབང་དགུང་ལོ་བཅུ་དྲུག་ལོན་ཕྱིན་ཁབ་བཞེས་སྐོར་བཀའ་འདོམས་བཞིན། ཆུ་ཡོས་སྟོན་ར་ཐ་ལས་མ་འགྱངས་པར་དགོས་པའི་བཀའ་གསང་དང་། བཀྲ་ཤིས་ཆོས་སྡེའི་ཆོག་དཀྱིལ་རྣམས་པར་བསྐྲུན།
རྒྱུའི་ཞིབ་མོ་རྣམ་བཅས་ལེགས་པར་གདམས་སོ། །བསྟན་འཛིན་དེ་གྲས་ནས་རྗེ་ཉིད་ཀྱི་བཀའ་བཞིན་བཅོ་བརྒྱད་སྐུ་མཆེད་ནས་སྒྲུབ་མཆོད་ཁ་ཤས་དང་། རྩ་རྒྱུད་བརྟག་གཉིས། ཕུར་སྒྲུབ་སོགས་ལ་གདན་སའི་འདུས་པ་རྒྱ་མཚོའི་དབུས་སུ་ཕེབས་ཤིང་།
ཁྲུམས་ཟླའི་ཡར་ཚེས་ནས་ཆོས་ཞུ་བ་རྣམས་ལ་དཔལ་གཤིན་རྗེ་གཤེད་དམར་པོའི་སྨིན་གྲོལ་ཉམས་ཁྲིད་དང་བཅས་ཆ་ཚང་། སྒྲོལ་དཀར་ཚེ་འཁྲིད། གསང་འདུས་ལུགས་གསུམ་གྱི་དབང་།
ཀུན་མཁྱེན་རིན་པོ་ཆེའི་བཀའ་འབུམ་དང་། དམར་པོ་སྐོར་གསུམ་གྱི་བེའུ་བུམ་ལྗགས་ལུང་འཕྲོ་ཅན་བསྐང་བའི་སྐོར་རྣམས་བཅས་དང་། གཞན་ཡང་ཆོས་སྡེ་ལྷོ་བྱང་སོགས་ཆོས་ཞུ་བ་ཇི་སྙེད་པར།
འཇིགས་བྱེད་བཅུ་གསུམ་མ་རྭ་ལུགས་ཐུན་མོང་མ་ཡིན་པའི་དབང་གྲངས་མང་། སྒྲུབ་ཐབས་བརྒྱ་རྒྱམ། གྲུབ་ཆེན་བརྒྱད་ཅུ། སྣར་

ཐང་བརྒྱ་རྩ། ཉི་སྦས་དང་ཇོ་ལུགས་སྒྲོལ་མ་ཉེར་གཅིག མགོན་པོའི་དབང་ཆེན་ལྔ་དང་དེའི་རྗེས་གནང་ཟབ་མོའི་རིགས་རྣམས་དང་། ཕྱིས་འཁྲིད་འཕྲོ་ཅན་རྣམས་གཙོ་བོར་སྨོས་ཆོས་ཀྱི་འཁོར་ལོ་ཉིན་མཚན་ཁོར་མོ་ཡུག་ཏུ་ངལ་མེད་བདག་གཞན་བརྗེ་བའི་ཐུགས་བསྐྱེད་ཀྱི་དམ་བཅའ་གཡེལ་མེད་ནས་བསྐོར་བར་མཛད་པ་འདི་གཅིག་པུའི་སྐུ་དྲིན་ཡང་བསྐལ་པ་རྒྱ་མཚོར་ཁྱེར་མཐའ་མཆིས་མིན་ཤེས་ལྡན་གཟུར་གནས་དག་གིས་དགོངས་འཚལ་ལོ།
།དབྱུག་ཟླ་བཀྲ་ཤིས་ཟླ་གང་བླ་བྲང་ཞབས་པད་མཆོག་གི་བཀའ་བཞིན། སྒོ་རུམ་ཡེ་ཤེས་མགོན་པོའི་སྐུ་དྲུང་དུ། གང་གི་རྒྱལ་ཚབ་དམ་པ་འཇམ་མགོན་ཞལ་རྣམ་པ་གཉིས་རྒྱུན་ཕེབས་དང་། བཅོ་བརྒྱད་སྐུ་མཆེད་ནས་བཟུང་དགེ་འདུན་རེས་བསྐོར་གྱིས་བརྒྱད་གྲྭས་བསྐང་ཕྲིན་གནད་སྨིན་ཞུ་དགོས་བཀའ་གསང་གིས་འདོམས་ནས།
གྲོས་འཕྲལ་རྟགས་བཟང་ངན་རྣམས་ཀྱང་གབ་སྦས་དང་བྲལ་བར་ཕུལ་ཞིང་། དེའི་ཚེ་གན་རྫོང་དུ་མི་དགེ་བའི་མཚན་མ་སོགས་ལ་བླང་དོར་གསོལ་བ་བཞིིན།
སྔོན་གྱི་ལོ་རྒྱུས་ལས་འཕྲོས་པའི་སྤང་བླང་དང་། རྡོ་སྐུ་ཁྱད་མཚར་ཅན་གདན་སར་གདན་དྲངས་ནས་ཉམས་གསོ་རབ་གནས་ཀྱིས་མངའ་གསོལ་དང་བཅས།
སླར་གནས་རང་དུ་བླ་མ་བསྙེན་སོང་ནས་སྤྱན་འདྲེན་མཛད། ཟླ་བ་དེ་ནང་ནས་རྗེ་ཉིད་ཀྱི་ཐུགས་བསྐྱེད་བླ་ན་མེད་པའི་གྲས་སུ་གྱུར་པ་བྱ་ཁྲ་མའི་ཤར་རྒྱུད། མ་ཐང་རྟེན་བརྟེན་པར་བཅས་གསར་བསྐྲུན་གྱི་ལས་འགོ་བརྩམས་ཏེ།
མི་རིང་བར་མ་བསྐོར་རྣམས་ལ་རབ་ཏུ་གནས་པའི་མེ་ཆར་དང་། དེའི་བཅུ་དགུའི་ཉི་ཟླར་འཆད་གྲུབ་

དབང་བདེ་བར་གཤེགས། དེ་ནས་དྲུག་ཅུ་པའི་ཟོར་འཛིན་སྔོན་འགྲོའི་ལྗགས་བསྙེན་ཟླ་གང་མར་ཐུགས་གཞོལ་ཏེ། ཟོར་འཕེན་སོགས་ལུགས་འགྲོ་གནད་སྨིན་དུ་བཀའ་དྲིན་བསྐྱངས་ཤིང་། མགོ་ཟླའི་ནང་བས་སེ་ཕྱག་རྡོར་སྐྱབས་ཀྱི་བསྔོ་འབུལ་བ་སོག་པོ་རྣམས་ལ་ལུགས་ཟུང་བདག་རྐྱེན་ཡང་དག་དང་སྦྲགས།
ལྕང་སྐྱ་རྡོ་རྗེ་འཆང་ནས་གསུང་བྲིས་རྟེན་ལྡན་གྱི་བཀའ་ལན་དུས་གསུམ་གནས་ཚུལ་ལས་འཕྲོས་པའི་བཀའ་གསང་རྨད་དུ་བྱུང་བའང་ལེགས་པར་གདམས་ཤིང་།
ཟླ་མཇུག་ནས་ལྷ་མཆོག་རྡོ་རྗེ་གཞོན་ནུའི་ལྗགས་བསྙེན་ཟླ་གསུམ་མར་ཐུགས་གཞོལ་བའི་སྐབས་སོ། །རྣམ་ཐར་བསྡུས་པ་ལས། དབང་ལུང་མན་ངག་རྗེས་གནང་འཁྲིད་ཀུན་ཀྱང་།
།བཀའ་བབས་ཕྱག་བཞེངས་ངོ་སྤྲོད་ལ་སོགས་པ། །མ་འདྲེས་སོ་སོར་སྤྱོད་པའི་ཤེས་རབ་ཀྱིས། །གདུལ་བྱའི་བློ་གྲོས་སྤེལ་ལ་གསོལ་བ་འདེབས། །ཞེས་གསུངས་པ་ལྟར། རྗེ་འདི་སྙིགས་དུས་ཀྱི་རྒྱལ་བ་གཉིས་པ་འཇམ་དབྱངས་མིའི་ཟོལ་ཅན་མངོན་སུམ་ཡིན་པའི་གཏན་ཚིགས་ཀྱང་ཀུན་དང་མཐུན་གྲུབ་ཏུ།
འདི་ལྟ་སྟེ། ཉིན་མཚན་བར་མེད་དུ་ཆོས་འཁོར་ཇི་སྙེད་བསྐོར་བའི་ཚེའང་། གཞན་དག་ནི་ཡུན་རིང་དུ་དཔེ་སྦྱོངས་སྔོན་འགྲོའི་སྒོ་ནས་ཆོས་འཆད་ལ་འཇུག་ཀྱང་།
རྗེ་འདི་ནི་གསུང་ངག་སློབ་བཤད་ཀྱིས་མཚོན་དབང་འཁྲིད་རྗེ་གནང་ཀུན་དཔེ་འདི་དང་འདི་ལྟ་བུའི་ཐོག་ནས་ཡིན་ནོ་ཞེས་འདོམས་པར་མཚོན་བྱེད་དཔེ་སྤྱན་ལམ་དུ་ཕབ་ཙམ་ལས་གཟིགས་ཡུལ་ཡེ་མི་དགོས་ཤིང་།
ཕྱག་ལེན་རྣམ་དག་གི་རྒྱུན་མ་ཉམས་པ་གསུང་ལམ་ཁོ་ན་ནས་ཤར་མར་གསུང་རྒྱུན་ཕྱག་ལེན་

བཅས་འདི་དང་འདི་ལྟ་བུ་ཡིན་ནོ། །ཞེས་འདོམས་པ་དང་མཉམ་དུ་བསྩལ་བར་མཛད་པའང་དེ་སྐབས་ཀྱི་སྐྱེ་བོ་ཀུན་ལ་ཡོངས་སུ་གྲགས་པ་ལྟར་དང་། བསྟན་འཛིན་གྱི་སློབ་བུ་ཇི་ལྟར་བསྐྲུན་པའི་ཚུལ་ཡང་། གོང་དུ་གསུང་ངག་སློབ་བཤད་གནང་སྐབས།
རྒྱལ་བའི་ལུང་བསྟན་ངོར་ཆེན་རྡོ་རྗེ་འཆང་གི་ཞལ་མངོན་སུམ་དུ་བསྟན་ཏེ། ཀ་བཞི་གདུང་བརྒྱད་ལྟ་བུའི་བསྟན་འཛིན་གྱི་སློབ་བུ་བྱུང་གསུངས་པ་ལ། རྣམ་ཐར་ཆེན་མོ་དང་།
ཉི་འོད་ཀྱི་ཞལ་སློབ་མཁས་གྲུབ་སྔ་ཕྱི་མང་དུ་བྱོན་པ་རྣམས་ཀྱིས་ངོས་འཛིན་གསལ་བར་མཛད་པ་མ་མཐོང་མོད། འོན་ཀྱང་དེ་དུས་གསུང་ངག་ཚོགས་སློབ་སོགས་རྗེ་རྡོ་རྗེ་འཆང་དེ་ཉིད་ཀྱི་བསྟན་འཛིན་གྱི་སློབ་བུ་སོ་སོས་དགོན་སྡེ་གང་དུ་དར་རྒྱས་སྤེལ་ཚུལ་རྣམས་ལ་དཔག་པས་རྟོགས་ནུས་པ་བཞིན་ཅུང་ཟད་བྲིས་ན།
དེ་ཡང་གདན་ས་ཆེན་པོ་འདི་ཉིད་དུ་ནི་གང་གི་རིགས་སྲས་འཇམ་མགོན་དབང་གི་མཚན་འཆང་སྐུ་མཆེད་ཀྱིས་ནི་སྙིགས་དུས་ཀྱི་སྐྱེ་བོ་དམ་ཚིག་བསྲུང་མི་ནུས་པ་ལ་དགོངས་པས།
བདེ་ཀྱཻ་ཕུར་པ་སོགས་ཡབ་ཆོས་འགའ་ཞིག་ལས་གསུང་ངག་སོགས་ཀྱི་འཆད་སྤེལ་ཆེར་མ་མཛད་ཅིང་། དེས་ན་ཡབ་སྲས་རྣམ་གསུམ་སྤངས་རྟོགས་ཀྱི་ཡོན་ཏན་ཁྱད་པར་ཆེར་མ་མཆིས་སྟབས་ཟུར་དུ་མ་བགྲང་བར།
ཞལ་སློབ་ཀ་བ་དང་པོ་ནི། བདག་ཉིིད་ཆེན་པོ་ཉིད་ཀྱི་སྐུ་ཚ་རིགས་སྨུག་རྗེ་བཙུན་འཆི་མེད་བསྟན་པའིིི་ཉི་མར་གྲགས་པ་ངེས་པ་ལྔ་ལྡན་གྱི་གཙོ་མོ་དང་དབྱེར་མ་མཆིས་པ་དེ་ཉིད་ཡིན་ཏེ།
རྒྱུ་མཚན་དེ་ཉིད་ལས་ཕྱིས་ས་སྐྱ་པ་པད་མ་བདུད་བདུལ་དབང་ཕྱུག་སྐུ་མཆེད་

ཀྱིིས་གསན་ཅིང་། ཡབ་རྗེ་པད་འདུལ་ལས། སྡེ་དགེ་ས་དབང་བླ་མ་སོགས་ཀྱིས་གསན་ཏེ་དེང་སང་གི་བར་ལ་ཁྱབ་གདལ་དུ་འཕེལ་འདུག་པས་སོ། །བཀའ་བབས་སམ་ཀ་བ་གཉིས་པ་ནི་གྲུབ་པའི་འཁོར་ལོས་བསྒྱུར་བ་ཐར་རྩེ་མཁན་ཆེན་ནམ་མཁའ་འཆི་མེད་ཉིད་ཡིན་པར་མངོན་ཏེ།
དེ་ཉིད་ཀྱིས་ས་ཆེན་རྡོ་རྗེ་འཆང་ཀུན་དགའ་བློ་གྲོས་ལས་གསུང་ངག་སློབ་བཤད། གསེར་ཆོས་སྐོར་སོགས་རྒྱ་ཆེར་གསན་བསམ་མཛད་དེ། ངོར་ཨེ་ཝཾ་ཆོས་ལྡན་དུ་འཆད་ཅིང་སྤེལ་བ་ལས་ཐར་རྩེ་བྱམས་པ་ཀུན་དགའ་བསྟན་འཛིན།
བྱམས་པ་ཀུན་དགའ་བསྟན་པའི་རྒྱལ་མཚན། དཔོན་སློབ་བློ་གཏེར་དབང་པོ་སོགས་མཁས་གྲུབ་རིམ་པར་དེང་སང་གི་བར་དུ་རྒྱ་ཆེར་འཕེལ་ཏེ།
སློབ་དཔོན་རིན་པོ་ཆེ་ནས་དེང་སང་གི་བར་འཆད་སྤེལ་སྤར་བཀོད་སོགས་དར་རྒྱས་མཛད་པ་ཡོངས་གྲགས་ལྟར་དང་། གཞན་ཡང་སྡེ་དགེ་ས་སྐྱོང་བླ་མ། འཇམ་མགོན་མཁྱེན་བརྩེ་སོགས་ཀྱིས་གསན་ཏོ། །ཞལ་སློབ་ཀ་བ་གསུམ་པ་ནི།
གང་གི་དབུ་བླ་གནས་གསར་མཆོག་སྤྲུལ་ནམ་མཁའ་ལེགས་པ་ཉིད་ཡིན་པར་མངོན་ཏེ། འདི་ཉིད་ལ་ས་ཆེན་ཀུན་དགའ་བློ་གྲོས་ལ་གང་གི་སྐུ་གོང་མས་བཅོལ་བ་གནང་བའི་གསུང་ངག་སློབ་བཤད་གསེར་ཆོས་མཁའ་སྤྱོད་སྐོར་གསུམ།
དམར་པོ་སྐོར་གསུམ་སོགས་ཟབ་ཆོས་ཕལ་ཆེར་གསན་བསམ་བསྒོམ་གསུམ་མཐར་ཕྱིན་པ་མཛད་དེ། གདན་ས་བཀྲ་ཤིས་ཆོས་སྡེ་དང་། སྡེ་དགེ་སོགས་སུ་རྒྱ་ཆེར་སྤེལ་གནང་གི་དངོས་སློབ་ཀྱི་གཙོ་བོ།
སྡེ་དགེ་ས་དབང་བླ་མ་བྱམས་པ་ཀུན་དགའ་སངས་རྒྱས། དཔལ་ལྡན་འཕྲིན་ལས་སོགས་དང་།

ཡང་མཁས་གྲུབ་དགེ་འདུན་རྒྱ་མཚོ་ཀུན་དགའ་དཔལ་ལྡན་ཕན་ཁང་མཁན་ཆེན་ཀུན་དགའ་བསྟན་པའི་བློ་གྲོས་རྡོ་རྗེ། གཙོ་མོ་དྷཀི་སྐལ་བཟང་ཆོས་ཀྱི་ཉི་མ་ལས་ཁོ་བོ་ས་སྐྱ་པ་ངག་དབང་དྲག་ཤུལ་འཕྲིན་ལས་རིན་ཆེན་གྱིས་ནོས་པ་དང་།
གཞན་ཡང་བརྒྱུད་པ་འདི་ཉིད་ལས་མདོ་སྨད་སྡེ་དགེ་ངོས་སུ་ཡང་རྒྱ་ཆེར་འཕེལ་ཚུལ་ནི། གནས་གསར་མཆོག་སྤྲུལ་ལས། སྡེ་དགེ་གྲུབ་དབང་ངག་དབང་རིན་ཆེན་གྱིས་གསན། དེ་ལས་དཔལ་ལྡན་འཕྲིན་ལས།
དེ་ལས་ཀུན་དགའ་དཔལ་གྱིས་གསན། ཡང་ས་ཆེན་ཀུན་བློས་དངོས་སློབ་སྡེ་དགེ་གྲྭ་རྒང་བླ་མ་ཀུན་དགའ་བློ་ལྡན། དེ་ལས་ངག་དབང་རིན་ཆེན། དེ་ལས་ས་དབང་བླ་མས་གསན་ཀྱང་སྐབས་འདིར་གཙོ་བོར་མི་མཛད།
སྡེ་དགེ་ས་སྐྱོང་བླ་མ་ནས་ངོར་ཐར་རྩེ་ཁུ་དབོན་སོགས་ལའང་གསན་ཅིང་ལྷག་པར་གནས་གསར་མཆོག་སྤྲུལ་ནམ་མཁའ་ལེགས་པ་ཉིད་རྩ་བའི་བླ་མའི་མཆོག་ཏུ་འཛིན་པར་མཛད། དེ་ཉིད་ཀྱིས་མཛད་པའི་སྙན་བརྒྱུད་གསེར་ཆོས་སྐོར་གསུམ་གྱི་སྦྱང་བྱང་སོགས་སུའང་།
གནས་གསར་རྡོ་རྗེ་འཆང་གི་བྱིན་རླབས་སྙིང་ལ་ཞུགས་པ་ལྷ་བཙུན་ཨནྟ་ནས་སོ། །ཞེས་པ་ཁོ་ན་བྱུང་བས་སོ། །ཞལ་སློབ་ཀ་བ་བཞི་པ་ནི་འཕན་ཡུལ་ཆོས་རྗེ་བཅོ་བརྒྱད་པར་གྲགས་པ།
རྩེ་གདོང་སྤྲུལ་སྐུ་རིག་འཛིན་ཕྱོགས་ལས་རྣམ་རྒྱལ་ལམ། དགེ་འདུན་བཀྲ་ཤིས་དཔལ་འབྱོར་དུ་ཡང་གྲགས་པ་ཡིན་པར་མངོན་ཏེ་འདི་ཉིད་ཀྱིས། ས་ཆེན་ཀུན་བློའི་དྲུང་དུ་གསུང་ངག་སློབ་བཤད་ཀྱིས་མཚོན་ཟབ་ཆོས་རྒྱ་ཆེར་གསན་སྒོམ་མཐར་ཕྱིན་པ་མཛད་དེ།
འཕན་ཡུལ་ནཱ་ལེནྡྲ་འམ་དཔལ་རྒྱུན་

གྱི་དབང་པོའི་ཆོས་གྲྭར་གསུང་ངག་སློབ་བཤད། རྣལ་འབྱོར་མ་སོགས་ཆོས་འཁོར་རྒྱ་ཆེར་བསྐོར་བ་ལས། གཟིམ་འོག་བསྟན་འཛིན་འཕྲིན་ལས་ཡོན་ཏན། གཟིམ་འོག་སྤྲུལ་སྐུ་བྱིས་པ་བསྟན་འཛིན་སྙན་གྲགས་སོགས་མཁས་གྲུབ་རིམ་བྱོན་གྱིས་གསང་ཆེན་སློབ་བཤད་ཀྱི་བཞེད་གཞུང་སེངྒེའི་སྒྲ་དབྱངས་ཆེར་བསྒྲགས་པས།
དེང་སང་གི་བར་དུ་ཡང་དགོན་དེར་དར་རྒྱས་བཞུགས་པ་ལས་ཤེས་སོ། །དེ་རྗེས་གདུང་མ་ལྟ་བུའི་བསྟན་པའི་ཁུར་བཟོད་པའི་ཞལ་སློབ་བརྒྱད་བགྲང་དགོས་པ་ནི།
གོང་གི་ཀ་བ་དང་པོ་རྗེ་བཙུན་འཆི་མེད་བསྟན་པའི་ཉི་མའམ་གནས་ལྔ་རིག་པའི་པཎྜི་ཏ་ཆེན་པོ་བྱམས་པ་དཔོན་སློབ་ཀུན་བཀྲས་གང་རུང་གི་གཅིག་ཀ་བར་ངེས་ན།
ཅིག་ཤོས་གདུང་མར་ངེས་ཤིང་། དེ་གྲས་གཉིས་པ་ལྷ་ཆེན་མཁན་པོ་ཆོས་བཀྲ་ཤིས། དེ་ནས་རིམ་བཞིན། གདན་སའི་ཟུར་བ་འཆད་པ་རྒྱབ་འཆང་བ་རིན་ཆེན་རྒྱལ་མཚན། གྲངས་ཆེན་མཁན་པོ་ཞལ་དཀར་བ་ངག་དབང་ཤེས་རབ།
ལྕེ་རིགས་གཟིམ་འོག་སྤྲུལ་སྐུ་བསྟན་འཛིན་འཕྲིན་ལས། རི་ཁུད་སྤྲུལ་སྐུ་ཀུན་དགའ་མཁས་གྲུབ་དབང་པོ། ངོར་ཁང་གསར་མཁན་པོ། སྡེ་དགེ་གྲ་སྒང་མཁས་གྲུབ་ཀུན་དགའ་བློ་ལྡན་རྣམས་ཡིན་པར་སེམས་ཏེ།
འདི་དག་དབང་ཁྲིད་ལུང་སོགས་མང་པོའི་བརྒྱུད་པར་སྣང་བས་སོ། །དེས་ན་སྔོན་དུས་ལྷོ་བྲག་མར་པ་ལོ་ཙཱ་སོགས་ལ་ལུང་བསྟན་པ་བཞིན་སློབ་མ་ཀ་ཆེན་བཞི་སོགས་ཀྱིི་ཐ་སྙད་བྱུང་བ་བཞིན་དེ་རང་འདྲ་བ་ཤིན་ཏུ་ངོ་མཚར་གྱི་གནས་དང་གཞན་ཡང་རིག་གྲོལ་གཉིས་ལྡན་གྱི་ཡོན་ཏན་ལ་དབང་འབྱོར་པ།
ཨ་ལི་ཆོས་རྗེ་

སྤྲུལ་སྐུ་ངག་དབང་ཆོས་གྲགས། རི་ཁུད་སྤྲུལ་སྐུ་བསོད་ནམས་དབང་ཕྱུག་སྐྱོ་མདའ་བླ་མ་འཇམ་དབྱངས་ཀུན་དགའ་བསྟན་འཛིན། སྡེ་དགེ་སྨད་ཤོད་བླ་མ་ཡོན་ཏན་རྒྱ་མཚོ། ཐུབ་བསྟན་མཁན་པོ་བསྟན་འཛིན་རྒྱལ་མཚན།
ཆོས་ལྷུན་མཁན་པོ་བཀྲ་ཤིས་ཡར་འཕེལ། སྡེ་དགེ་བླ་མ་སངས་རྒྱས་བཟང་པོ། བསོད་ནམས་རྒྱལ་མཚན། སངས་རྒྱས་དབང་ཕྱུག སྡེ་དགེ་ཆོག་དཔོན་ཀུན་དགའ་འཕྲིན་ལས་སོགས་ཕྱོགས་ཐ་དད་དུ་བཞུགས་པ་མཚན་ནས་སྨོས་ཀྱིས་མི་ལང་བ་དང་།
གདན་ས་འདི་ཉིད་ཀྱི་ཆོས་སྡེ་ཉི་ཟླ་ཟུང་འབྲེལ་མཁན་པོ་བླ་མ་ལས་སྣེ་དང་། ངོར་ཨེ་ཝཾ་གྱིི་མཁན་ཞབས་ཕལ་ཆེར་གཞན་ཡང་དབུས་གཙང་གི་ས་དགོན་ཕལ་ཆེ་བའི་མཁན་པོ་གྲྭ་མང་སོགས་མང་དུ་ཡོད་པ་བཅས།
མདོར་ན་དེ་དུས་སུ་ཡུལ་དུས་བསྐལ་བར་མ་གྱུར་ན་མ་གཏོགས་དུས་མཚུངས་རིས་མེད་མཁས་གྲུབ་ཕལ་ཆེར་གྱིས་ཞབས་ལ་མ་གཏུག་པ་མེད་པར་ཡོངས་སུ་གྲགས་ཤིང་། གཞན་ཡང་རྣམ་ཐར་བསྡུས་པ་ལས།
སྔགས་འཆང་ཆོས་རྗེ་ཨ་མེས་ཞབས་སོགས་ཀྱི། ། མཛད་བཟང་རྗེས་སུ་སློབ་པའི་ཐུགས་བསྐྱེད་ལྟར། །ཚོགས་ཕེབས་གདུང་རིགས་སྤེལ་དང་དེ་བསྒྲིགས་སོོགས། །ངོར་མཚར་ཕྱག་རྗེ་ཁྲིད་མཐར་གསལ་ལ་འདུད།
།ཅེས་གསུངས་པ་ལྟར། ཚོགས་ཕེབས་གདུང་སྤེལ་སོགས་ཀྱི་མཛད་པ་རྣམས། གོང་ལོ་ཁམས་སོ་སོའི་རྣམ་ཐར་རྣམས་ཀྱི་ནང་དུ་སྨོས་པ་བཞིན་དང་། བྱེ་བྲག་རྗེ་རྡོ་རྗེ་འཆང་ཉིད་ཀྱི་རྗེ་བཙུན་ས་སྐྱ་པའི་སྡེ་བསྟན་པ་གདུང་རྒྱུད་དང་བཅས་པའིི་འཐས་སུ།
སྤྲུལ་པའི་ལྷ་ཁང་ཆེན་མོ་གཅིག་པུར་ཡང་ཤར་ནུབ་

བྱང་གསུམ་ལ་སྤེན་བད་གསར་སྒྲོན། ལྷོ་ཁ་གསོ་མཐའ་བསྐོར་ལྕགས་རི་ཅོག་བཅས་ཀྱི་སྤང་བད་སྤེན་བད་དུ་བསྒྱུར་བ་དང་། ཐུགས་རྟེན་ཁྱད་མཚར་འཛམ་གླིང་འོད་གསལ་བསྐྲུན། སྔ་ན་མེད་པའི་ཐར་པའི་ཁང་བཟང་གི་རྩེར་བགྲོད་པའི་སྐས་རིང་རྨད་བྱུང་རྫུ་འཕྲུལ་གྱིས་བཀོད་པ་འདི་ཉིད་དང་།
འགྲོ་ཀུན་མ་རིག་པའི་གཉིད་ལས་སློང་བའི་ཆོས་ཀྱི་དུནདུབྷིཿ རྗེ་བཙུན་འཇམ་དཔལ་དབྱངས་ཀྱི་སྣང་བརྙན་བྱིན་རླབས་ཀྱི་གཟི་བརྒྱ་འབར་བ།
རྗེ་ཉིད་ཀྱི་རྩ་བའི་བླ་མ་དམ་པ་ཡབ་རྗེ་རྡོ་རྗེ་འཆང་དང་འཇམ་མགོན་གནས་གསར་བ་ཆེན་པོའི་སྣང་བརྙན་སོགས་མཐའ་ཡས་པ། གསེར་ཁྲི་ཆེན་མོ་ཤིང་བརྐོས་ངོ་མཚར་ཅན་ཀུན་གྱི་མིག་གི་བདུད་རྩིར་གྱུར་བ་འདི་སོགས་སྤྲུལ་པའི་དྲི་གཙང་ཁང་འདི་ཉིད་ནང་བཞུགས་པ་དང་།
གཞན་ཡང་གོང་དུ་སྨོས་པ་བཞིན་ས་ཚོགས་སུ་ཆོས་ཁྲིམས་མཁས་པ་ཟིལ་ནོན་འཕགས་པ་རིན་པོ་ཆེའི་ཕྱི་རྟེན་འབུམ་ཐང་།
ཞལ་གྲོ་ལྷ་ཁང་རྣམས་ཀྱི་སྔོན་མ་གཉིས་ལ་ཉམས་གསོ་ཕྱི་མ་གསར་བཞེངས་རྣམས་ཀྱི་རྩེར་གསེར་ཟངས་ཀྱི་རྒྱ་ཕིབས་རིན་ཐང་ཅན་ཀུན་གྱི་མིག་སྔར་མཛེས་པ་འདི་དག་དང་། གསེར་སྲང་དུ་མ་ལས་བསྐྲུན་པའི་གསེར་གྱི་འདྲེན་ཆས་དཀར་བཏེགས་བཟེད་ཞལ་བཅས་པ་གསུམ།
གསེར་ལྟིར་གསེར་བུམ་ཟུང་དང་། གསེར་གྱི་མཎྜལ། གསེར་གྱི་ཕུད་ཕོར་ཕུད་དམ་སོགས། གསེར་ཆས་ཁོ་ན་སྨོས་ཀྱིས་མི་ལངས་པ་རྣམས་དང་། གདུང་རབས་ཆེན་མོ་དང།
བླ་ཆེན་འཕགས་པ་རིན་པོ་ཆེའི་རྣམ་ཐར་ཐང་ཀ་ངོ་མཚར་ཅན་གྱིས་མཚོན་ཐང་ཀ་གྲངས་དང་ཚད་ལས་འདས་པ་ཞིག་དང་གཙུག་

ལག་ཁང་ཉམས་གསོ་གསར་བཞེངས་སོགས་གོང་ལོ་ཁམས་སོ་སོའི་རྣམ་ཐར་གྱི་གསེབ་ཚགས་ནས་ཐོན་པ་རྣམས་དང་མ་འཁོད་པ་ཡང་མང་དུ་སྣང་བ་སོགས་དང་། མདོ་སྔགས་ཆོས་སྡེ་རྣམ་གཉིས། མཛོད་གཉེར་སོགས་དྲུང་རིགས།
རྩེ་གསོལ་དམངས་གསུམ་གྱི་ཐབ་ཁ་བ། རུང་ལྷོ་བྱང་། དྲུག་ཅུ་ཐིལ་པ་ཚུན་གྱི་སོ་སོའི་བྱེད་སྒོ་བཅའ་ཡིག ཆོས་སྡེ་ལྷོ་བྱང་སོ་སོའི་འདུས་ཚོགས་སུ་ཆོས་སྤྱོད། སྒྲུབ་མཆོད། བསྐང་བ་གཏོར་བཟློག་ཁག་ལ་སོགས་པ་འཕགས་ཆེན་བླ་མ་གོང་རྣམས་ཀྱི་ཕྱག་ལེན་འཁྲུལ་མེད་ཇི་ལྟར་བྱ་ཚུལ་གྱི་ཕྱག་དེབ་དང་།
ཕྱག་གཉེར་སོགས་ལས་ཁུངས་ཁག་རྣམས་ལ། དེ་དག་ལ་བསྙེན་བཀུར་ཇི་ལྟར་བྱ་ཚུལ་སོགས་མཆོད་རྒྱུན་ཁག་གི་གཏོང་དེབ་དང་ཡོངས་སྡུད་ཀྱི་དེབ་ལ་སོགས་པ་དང་།
གཞན་ཡང་གཙུག་ལག་ལ་ཁང་རྒྱ་ཆེ་གྲངས་མང་རྣམས་ཀྱི་རྩིས་ཁྲའི་དེབ་དང་། ལོ་ཟླའི་མཆོད་རྒྱུན་ཞུ་དེབ་ལ་སོགས་པ་དམུས་ལོང་མིག་ཕྱེ་བ་ལྟ་བུས་དཀྲིས་ཆར་བརྗོད་གཙང་གི་དེབ་རིགས་སོགས།
མདོར་ན་དེ་སྐབས་དགེ་འདུན་གྱི་སྡེ་རྣམས་ཐུགས་མཐུན་ཁྲིམས་གཙང་བཤད་སྒྲུབ་འཕེལ་ཞིང་། ཞབས་འབྲིང་པ་རྣམས་ཕྱར་བ་ཟུར་འདེགས་ཀྱི་གཞུང་བསམ་ཆེ་བས་སྟོབས་འབྱོར་རྒྱས་པ།
མངའ་ཞབས་མི་སེར་རྣམས་ཀྱང་འབྱོར་ཕྱུག་ཁོ་ན་སོགས་ས་སྐྱ་པས་ཁྲི་འཁོར་བཅུ་གསུམ་དབང་བསྒྱུར་ཟིན་ནས། དུས་ཕྱིས་ང་ཆེ་ང་བཙན་གྱི་ང་རོ་འབྱིན་པ་མང་། ཆོས་སྲིད་གཉིས་ཆར་གྱི་ཕུན་སུམ་ཚོགས་པ་འདི་ལྟ་བུ་ནི་ད་ཕན་ལ་ནི་སུ་ཡང་མ་བྱུང་འདུག་པས་སོ།
།

དགུང་གྲངས་ང་ལྔར་བྱོན་པ་ཆུ་ཡོས་རྒྱལ་ཟླའི་ཚེས་གཉིས་ལ་གཉའ་ནང་ཀོ་ཐང་པས། བལ་ཡུལ་གྱི་གནས་ཚུལ་ལས་འཕྲོས་པའི་གསུང་བརྟག་གི་ས་བོན་འབྱོར་རྒྱུའི་ཐོ་རེངས་འོད་གསལ་དུ། བུད་མེད་རྒན་མོ་ལུས་ཆས་མཆོར་ཅན་ཞིག་གིས།
སྲང་དབར་ཞིག་ཏུ་བྱིས་པ་ཆུང་ངུ་ཞིག་བཞག་ནས། ཕར་ལོགས་ཐང་ཀ་ཞིག་ཏུ་བསྐྱོད། མོ་རང་གཞན་ཞིག་ལ་དབང་ཡོན་བྱེད་ལ་འགྲོ་རྒྱུའི་ཁུལ་ལ། བཙུན་མ་ཞིག་དང་འཕྲད་པས། བཙུན་མ་དེས་རྒན་མོ་དེར་འཛེེམ་ནས་སོང་བ་དང་།
བྱིས་པ་ཐལ་ཕྱུར་བ་གསུམ་ནས་ཁྱི་ཕྲུག་སྐྱེས་བྱུང་ཚད་རྡོ་བརྡུངས་བཏང་ནས་གསོད་རྒྱུ་ཡིན། ཟེར་བ་ཞིག་འཁྲུངས་པས། བལ་ཡུལ་ལ་ལྷོ་ནུབ་ནས་ཉི་མ་ཤར་བ་སྔ་མོ་ནས་འཁྲུངས་པའི་ལོ་རྒྱུས་དང་བཅས་ཞིིབ་གསལ་དུ་བསྩལ་ཞིང་།
ཟླ་མཇུག་ཞབས་འབྲིང་པ་རྣམས་ལ་བཀའ་འདོམས་ཀྱིས་གནས་བཅུའི་རྟེན་ཇི་སྙེད་པ་རྣམས་ལ་རྗེ་བཙུན་ས་སྐྱ་པའི་གདུང་རབས་མྱུར་བྱོན་གྱི་ཆེད་དུ་དགོངས་རྡུལ་སྤྲུགས་དང་སྦྲགས་ན་བཟའ་གསར་སྒྲོན་དང་།
རྟ་ཟླའི་ཉར་མཆོད་འབུལ་རྒྱ་ཆེན། དགེ་འདུན་བསྙེན་བཀུར། ངན་སློང་སྦྱིན་གཏོང་། བརྒྱད་སྟོང་པ་དང་ཀྱཻ་རྡོར་སྒྲུབ་མཆོད་དྲི་མེད་བཤད་རྒྱུད་མཚན་འདོན་རྣམས་དང་།
ཁྱད་པར་ཉམ་ཐག་ཕོངས་པའི་འགྲོ་བ་རྣམས་ཐུགས་རྗེའི་སྤྱན་རས་ཀྱིས་མ་བོར་ནས། ངན་སློོང་སྦྱིན་གཏོང་ནི་སྔ་ཕྱི་ཀུན་ཏུ་གྲངས་མེད་རྣམས་བཀའ་གསང་གིས་གདམས་ཤིང་།
ཟླ་བ་དེར་འཇམ་མགོན་དབང་གི་མཚན་ཅན་ཉིད་ཚེ་མཐའ་ཡས་པའི་ལྗགས་བསྙེན་ཟླ་གང་མའི་སྐབས་དང་། རྗེ་རྡོ་རྗེ་འཆང་ཉིད་ལ་

ལྟར་སྣང་ཙམ་དུ་ཞབས་འབམ་དང་ཆབ་བསགས་སོགས་མཐའ་མའི་སྙུན་གཞིའི་འགོ་ཟུག་པ་ནས་བཟུང་། རིམ་གྱིས་སྐུ་ཁམས་ཇེ་ཞན་དུས་སྤྱི་སྒོས་མཐའ་དག་ནས་ཞབས་བརྟན་སྐུ་རིམ་རྒྱ་ཆེར་རྒྱུན་འཁྱོངས་མཛད་དང་མཛད་མུའི་ཟླ་སྐེད་ཙམ་ནས་རྗེ་ཉིད་ཀྱི་བཀའ་བཞིན་སྭཙྪ་འབུམ་ཐེར་གདབ་པ་བདེ་མཆོག་ཏུ་ཞབས་མཆོད་རྟེན་གྱི་ནང་གཟུངས་སུ་འབུལ་གནང་དང་།
དེའི་ཚེ་ལྷ་ཆེན་པ་སོགས་དགེ་འདུན་འགའ་ཞིག་ལ་ཚེ་ལྷ་རྣམ་གསུམ་གྱི་བསྙེན་སྒྲུབ།
གཞན་ཡང་གསུང་སྒྲོག་གཏོར་མ་སོགས་བཀའ་བསྩལ་རྣམས་ཚར་ཕྱིན་གནད་སྨིན་དུ་བསྒྲུབས་པ་དང་། དབུས་ཀྱི་ཆོས་སྐྱོང་ཁག་གི་ལུང་གསལ་རིམ་གྲོ་དང་། མོ་རྩིས་ཀྱི་སྤང་བླ་སྤྱི་དང་།
ཕྱི་རྟེེན་སྐུ་འབུམ་དང་རིག་འཛིན་ཕོ་བྲང་། བརྩེ་ཆེན་ལྷ་ཁང་བཅས་ཀྱི་རྒྱ་སྐར་སྟེང་དུ་བྱ་རོག་གི་ཚང་བསགས་པ། གཡས་རུ་བྱང་གི་སྤྱི་མཚོ་སྐྱ་མོའི་མཚོ་སྒོ་ཡང་སྐྱ་བོ་ཁ་གདངས་ལ་ཟུག་པ།
གནོད་སྦྱིན་རྩེའུ་དམར་པོའི་ལུང་དུ། བསོད་ནམས་ཀྱི་ཞིང་ས་དམ་པ་དེ། །འོད་ནུབ་ཕྱོགས་སུ་འཕྲོ་བར་མི་འགྱུར་རམ། །ཞེས་གསུངས་པ་དང་། བསམ་ཡས་སུ་བླ་མ་དམ་པའི་བླ་ཤིང་སྡོང་བོ་ཆེན་པོ་ལ་ཞུགས་རང་བཞེས་དང་།
མོ་ལུང་དུ་རྒྱལ་པོ་གདན་ནས་བསྐྱོད་པ་ཞེས་བྱ་བས་བླ་མ་བཟང་པོ་དགེ་ཚུལ། གླིང་གི་མུན་ནག་གཡོགས། མོ་རྩེ་མ་འཐེན་པ་སོགས་རྗེ་ཉིད་དགོངས་པ་གཞན་དོན་དུ་གཏད་པའི་སྔ་ལྟས་ཤར་བའི་ཞབས་བརྟན་སྐུ་རིམ་དམིགས་བསལ་རྣམས་ལ་འབད་འབུངས་ངོས།
དབོ་ཟླའི་ཟླ་མཇུག་སྐུ་རིམ་ཆེན་མོར་ཡང་མ་ཕེབས་ན་ཇི་ལྟར་ལགས། ཞེས་སྙན་

ཞུ་མཛད་པའི་ཕྱིར་ཕེབས་སུ། སྤྱིར་ལྷག་པའི་ལྷའི་ལྗགས་བསྙེན་ཡང་དག་དོན་ལྡན་སྙུན་གཞི་ཐུ་མོ་དེ་ལྟ་བུར་ཇི་སྙམ་དུ་ཡང་མི་སེམས་པར་སྐུ་སྲོག་ཕངས་མེད་དུ་མཛད་པའི་འབྲས་བུ་མཐར་ཕྱིན་པ་དང་། ཡང་སྒོས།
རྗེ་བཙུན་ས་སྐྱ་པའི་གདུང་རབས་ཕྱིས་འབྱུང་འདི་བཞིན་མཛད་མཁན་རྣམས་ལ་སྲི་ངན་གྱིས་མི་བརྫི་བའི་ཕྱིར། ད་ལམ་ཅིས་ཀྱང་ཕེབས་དགོས་གསུངས་ཏེ་ཕུར་བཟློག་གི་ཚོགས་དབུ་རྡོ་རྗེ་སློབ་དཔོན་གནང་སྐབས་ཀྱང་ངོ་མཚར་རྫུ་འཕྲུལ་གྱི་མཛད་པ་འདི་ལྟར་མཐོང་སྟེ།
སྙུན་གཞི་དེ་ལྟ་བུ་ལ་ནི། འཇིག་རྟེེན་ན་སྐྱེ་བོ་ཕལ་མོ་ཆེ་དྲག་ཞན་ཇི་སྙེེད་པ་དག་རྔ་རོལ་མེ་ཉི་སོགས་སྤང་བྱ་དང་། ཟས་སྤྱོད་སོགས་འཕྲོད་བསྟེན་འཛོལ་མེད་བགྱིས་ཀྱང་ངལ་བ་འབྲས་མེད་དུ་སོང་བ་མང་ཞིང་རྗེ་རྡོ་རྗེ་འཆང་ཆེན་པོས་དེ་དག་རྣམས་ལ་བླང་བྱ་ལྟ་བུར་མཛད་པས་གནས་སྐབས་དེའི་ཚེ་ཅི་ཡང་མ་སྐྱོན་ཁར་ཅུང་ཟད་བདེར་སོང་བའི་ཚུལ་གྱིས་གཏོར་བཟློག་མཐར་ཕྱིན་དུ་གནང་བ་འདི་ནི།
གྲུབ་པ་མཆོག་གི་ས་ལ་བཞུགས་པའི་མཛད་པ་འདི་ལྟ་བུའོ། །ཞེས་སྐྱེ་དགུ་ཀུན་ལ་འདོམས་པར་མཛད་པ་དང་ཆབས་ཅིག་ཆོས་ཀྱི་ཕྱིར་དུ་སྐུ་སྲོག་ཕངས་མེད་དེ་ཙམ་དུ་མ་ཟད་རྣམ་པ་ཀུན་ཏུ་བཞི་མདོའི་རྩྭ་བཞིན་འདོར་བར་མཛད་ནས།
སྐད་ཅིག་ཙམ་ཡང་དལ་བར་མི་བཞུགས་པའི་བརྩོན་འགྲུས་ཀྱི་ཕར་ཕྱིན་རྫོགས་པའི་ཐབས་ཟབ་མོ་ལས་ནམ་ཡང་གཡེལ་བ་མེད་པས།
གདུལ་བྱ་མཐའ་དག་ལ་བརྩོན་འགྲུས་ཀྱི་ལྕག་གིས་བསྐུལ་བ་འདི་ལས་གཞན་དུ་མ་དམིགས་ལགས། ལྗགས་བསྙེན་གྱི་སྐབས་དགེ་མི་དགེའི་མཚན་མ་མང་དུ་

འཁྲུངས་པ་ནི་གོར་མ་ཆག་ཀྱང་། རྗེ་རྡོ་རྗེ་འཛིན་པ་ཆེན་པོ་ནི། འཇམ་མགོན་བླ་མས། ཆུ་ཕྲན་རྟག་ཏུ་ཀུ་ཅོ་ཆེ། །རྒྱ་མཚོ་ཅ་ཅོ་ག་ལ་སྒྲོག།།ཅེས་གསུངས་པ་ལྟར་གནས་སྐབས་དུས་སྐབས་དང་བསྟུན་པར་མཛད་ནས་གཞན་དག་ལ་ཆེར་བཀའ་མི་བསྩལ་ཞིང་།
ཉིད་ཀྱི་གསུང་ལས་ཀྱང་། ཁོ་བོའི་གསང་གཏམ་ལོགས་སུ་འཆད་པར་སྤྲོ། གསུང་མུ་བཞིན་སྔ་ཕྱི་ཀུན་གྱི་གསང་འོས་འགའ་ཞིག རྗེ་ཉིད་ལས་གཞན་དུ་ཆེར་མ་གྲགས་སོ་སྙམ་ཞིང་།
འོད་ཀྱང་ལྗགས་བསྙེན་དེའི་སྐབས་ཞིག།། མི་དཀར་པོ་ཞིག་གཟིགས་སྐར་ནས་འོོངས་ཏེ་རྗེ་ཉིད་ལ་ཐེ་ཚོམ་བྱེད་ཉམས་འདི་ནི། སྔ་མོ་ཞིག་ནས་རེས་མེ་ཕུང་དུ་སྤྲུལ་རེས་མི་གཟུགས་སུ་བྱས་ཏེ་འོང་སྐད་ཐོས་པ་དེའི་ཆོ་འཕྲུལ་ཞིག་ཡིན་འདྲ་ཞིང་།
མེ་ཕུང་དུ་བྱུང་བའི་ཚེ་གཞན་ཐབས་གང་གིས་ཀྱང་ཁོ་མི་འགྲོ་ཞིང་། རྗེ་ཉིད་ནས་རྟག་ཆད་མཐའ་བྲལ་དབུ་མ་ཆེན་པོའི་དབྱིངས་སུ་མཉམ་པར་བཞག་འཕྲལ་མེ་ཕུང་དེ་གཟིགས་སྐར་ལ་སོང་བ་ཞིག་སྔ་མོ་ནས་བྱུང་བ་དང་།
ཡང་དངོས་ཉམས་དང་འོད་གསལ་འདྲེས་པ་ལྟ་བུའི་ངང་དུ་རྗེ་ཉིད་ཀྱི་གཟིམ་མལ་དྲུང་དུ་མཐོ་འཚམ་བྱེད་མི་བན་གཟུགས་ཅན་ཞིག་བྱུང་བ་ལ། དེ་མ་ཐག་རྡོ་རྗེ་རྣམ་པར་འཇོམས་པའི་ཐུགས་རྒྱལ་གྱིས་སྣ་ཚོགས་རྡོ་རྗེ་གནོད་བྱེད་དེའི་མགོ་བོར་སྣུན་པར་མཛད་པས།
ཁོ་དུས་ཆོས་སུ་གྱུར་པ་ཞིག་འཁྲུངས་པ་ནི་རྗེ་བཙུན་ས་སྐྱ་པའི་བསྟན་སྲིད་ལ་གནོད་ཅིང་འཚེ་བར་བྱེད་པའི་རྒྱལ་འགོང་ཞིག་མོ་བརྟག་སོགས་སུ་བྱུང་བ་དེ་བསྒྲལ་བར་མཛད་པ་ནི་ཐེ་ཚོམ་དང་བྲལ།
གང་ལྟར་ཕུར་བཟློག་

སྦྱིན་སྲེག་ཞག་བདུན་མ་བཅས་ཐུགས་བརྩོན་ཆེ་བསྐྱེད་ངལ་བ་ཁྱད་བསད་འཕགས་ཆེན་བྱང་སེམས་ཆེན་པོའི་རྣམ་ཐར་ངོ་མཚར་རྒྱ་མཚོའི་སྒོ་ནས། གེགས་མེད་མཐར་ཕྱིན་དུ་མཛད་དེ། གཟིམ་ཆུང་གཞི་ལམ་འབྲས་དུས་སྨིན་གྲོལ་དཔལ་འབར་དུ་གསུང་བསྐང་སྨིན་རྒྱས་ཐོག།
ཚོགས་ཀྱི་འཁོར་ལོའི་དགའ་སྟོན་རྒྱ་ཆེན་པོ་ལ་རོལ་བར་གནང་ཞིང་། མགུལ་བ་བཀྲ་ཤིས་པའི་ལྷའི་རེག་བྱ་ཁྱད་མཚར་ཅན་དག་གིས་སྤྲས་ནས། གཟིམ་ཆུང་དེར་མཆིས་པའི་འཕྲལ་གྱི་ཉེ་མཁོར་ཐུགས་ཚགས་མཛད་པ་རྣམས་ཀྱང་སོ་སོར་ངོ་སྤྲོད་སོགས་མཛད་དེ།
སྐུའི་འཕྲོད་བཞེས་ལ་ལྷིང་ཆགས་གནད་བསྣུན་མཛད་རྒྱུའི་དགོངས་རྩེ་མངོན་དུ་གཏོད་པར་གནང་སྟེ། ནག་ཟླའི་ཚེས་གཅིག་ནས་ཚོམས་དམར་མཁའ་སྤྱོད་དུ་ཕྱག་ལེགས་པར་ཕེབས།
འཕྲོད་བཞེས་རྣམས་དང་། སྤྱི་སྒོས་ནས་ཞབས་པད་ཡུན་བརྟན་གྱི་བགྱི་བ་མཐའ་དག་འབད་པ་ཆེན་པོས་ཞུས་ཀྱང་། སེམས་ཅན་ལས་ངན་སྤྱོད་པ་ལ།
།སངས་རྒྱས་ཀྱིས་ཀྱང་ཅི་བྱར་ཡོད། །ཅེས་གསུངས་པ་བཞིན། ལས་ངན་དུས་སུ་བདོ་བའི་སེམས་ཅན་གྱི་སྤྱོད་པ་མ་རུངས་པ་རྣམས་ལ་རྗེ་རྡོ་རྗེ་འཆང་ཉིད་ཀྱང་ཐུགས་ཁྲེལ་ནས་དགོངས་པ་གཞན་དུ་གཏད་པ་ལ་མངོན་དུ་ཕྱོགས་ཏེ།
རེས་ནི་སྐུ་ཁམས་ཀྱང་སྟར་ཆགས་དང་། རེས་ནི་རྗེ་ཞན་བཅས་སྐུ་བྱུགས། གསོལ་སྨན། གསོལ་ཟས། སྐུ་རིམ་རྣམས་འཐུས་ལ་ཤོར་བར་བཀའ་དྲིན་ཆེ་སྐབས་རྣམས་སུའང་སྐལ་ལྡན་རྣམས་ལ་རྗེས་གནང་ཟབ་མོའི་རིགས་སུམ་ཅུ་ཁ་པར།
དུད་སོལ་མའི་བེའུ་བུམ་གྱི་ལྗགས་ལུང་སོགས་དང་། ཁྱད་པར་ཞལ་ངོ་རྣམས་

ཀྱི་དབུ་གཡས་ཕྱག་གཉེར་སོགས་དྲག་བསྡུས་ཇི་སྙེད་པར་བཞུགས་ཁྲི་པད་མ་ཅན་གྱི་སྟེང་ནས་རྣམ་སྲས་སེར་ཆེན་གྱི་རྗེས་གནང་གཟབ་མོའི་ཐོག་ནས་སྩོལ་བའི་ཚེ། སོ་སོར་འབྱུང་འགྱུར་ཧུར་བསྐྱེད་མཛད་དགོས་ཀྱི་བཀའ་འང་གྲོལ་བ་དགོངས་གསལ་ལྟར་དང་།
གཞན་ཡང་སྟོད་སྨད་ཀྱི་བླ་ཚོགས་ཇི་སྙེད་པར་བཀའ་སློབ་སྔར་བས་ཀྱང་ཞིབ་རྒྱས་འབྱུང་འགྱུར་དང་བཅས། སྤྱི་སྒེར་དད་ཅན་རྣམས་ལ་མཇལ་ཕྱག ཞབས་འཆགས། བཀའ་སྩོམ།
གསུང་བྲིས། རྣམ་སྲས་བསྐང་འཕྲིན། སྐུ་རིམ་གྱི་ལྗགས་བཀོད། གནོད་སྦྱིན་འཁོར་ལོ་མང་པོའི་སྒྲུབ་པ། རྗེ་ཉིད་ཀྱི་འདྲ་སྐུ་རིན་པོ་ཆེ་བྱེས་ལོག་གཞིས་བརྟན་ཅེས་རྗེ་ཉིད་ནས་མཚན་གསོལ་ཞིང་།
དར་གླིང་གྲུབ་དབང་ལ་མ་བསྩལ་བར་འཇམ་མགོན་མཆོག་ལ་བསྩལ་བའང་། དེའི་རྟེན་འབྲེལ་གྱིས་རྗེས་སུ་མང་མཁར་ནས་ས་སྐྱར་བྱོན་ཐུབ་པ་ཡིན་སྙམ་དུ་ཁོ་བོ་སེམས་པ་སོགས་ལ་ཕྱག་ནས་རྒྱས་པ། ལས་བཞིའི་སྦྱིན་སྲེག
ཕྱག་རྡོར་གཏུམ་པོའི་དུག་དབྱུང་རྒྱུན་རིང་བར། རིང་མོའི་དུས་ནས་རྗེ་ཉིད་ཀྱི་ཐུགས་དགོངས་ཐུན་མོང་མ་ཡིན་པ་གྲོ་བཞིན་བཛྲ་ཀི་ལ་ཡའི་སྒྲུབ་མཆོད་ཐོག་འགྲེམས་པར་མཛད་རྒྱུའི་ནོར་ཕྲེང་ཕྱེ་ཕུར་སོགས་གོས་བཟང་དགུ་ལས་གྲུབ་པའི་མཆོད་རྫས་འདི་རྣམས་བཀའ་གདམས་ཤིང་།
སྤྱན་ལམ་དུའང་གཟིགས་སུ་གསོལ་བ། སྡེ་དགེ་གཉེར་ཆེན་མགོན་ཚེར་ལུགས་ཟུང་གི་བདག་རྐྱེན་ཡང་དག་པའི་རྒྱལ་སྲས་མཆོག་ལ་ཁབ་བཞེས་སྐོར་སོགས་ཕྱི་ནང་གསང་བའི་བཀའ་བསྩལ་དུ་མ་སོགས།

སྙུན་བབས་ལྕི་མོ་དེ་ལྟའི་གནས་སྐབས་སུའང་། ངོ་མཚར་དང་བཅས་བསྟན་མཁས་ཀྱི་མཛད་པས་དུས་འདས་རྗེས། མ་འོངས་མངོན་སུམ་དུ་གཟིགས་ཏེ། ཚོམས་དམར་མཁའ་སྤྱོད་སོགས་བཀོད་ལེགས་ཀྱི་བཀའ་འདོམས་ནི། སྤུར་ཞུའི་གནས་དང།
ཕོ་བྲང་ལ་ཞིག་གསོའི་སྐབས་སྐུ་ཆས་འཇོག་པར་དགོས་སོ། །ཞེས་གསུང་རྒྱུར་གོར་མ་ཆག དེ་ནས་ཁའུ་སྨན་ཆབ་ལ་ཕེབས་བྱམས་ཐོག་སྐུ་བསྐྱོད་ཀྱི་ཚེ་ཀུན་རར་དྲག་བསྡུས་རྣམས་ནས་རྗེ་ཉིད་ལ་མཇལ་དར་བསྟན་པའི་ཚེའང་བཀའ་གསང་སོ་སོར་གྲོལ་མུར།
ལྷ་བྲིས་དབུ་བྱེད་ལ། ཁོ་བོའི་འདྲ་སྐུ་མང་དུ་བཞེངས་དགོས་ཡོང་བས་ངོས་ཀྱི་གདོང་ལ་ཡང་དག་ལྟོས་ཤིག་ཅེས་བཀའ་བསྩལ། ཁའུར་དགའ་བོ་ཆུ་ཚན་ཆབ་བདུགས་སྐབས་ཀྱང་སྐུ་ཁམས་རེས་འཇོག་ཁོ་ན་དང་།
ཐོག་སྟེང་དུ་སྔ་དྲོ་ལྷ་བསངས། སེངྒེ་སྒྲ། ཆབ་

ཀླུ་བཅས་རྒྱལ་ཁམས་ལོ་རིམ་ལ་ཆད་དུ་དགོངས་ཏེ་རྟག་པར་གནང་། སྣྲོན་ཟླའི་ལྷ་མོ་མཆོད་ཀྱང་རྔོ་ཆུའི་སྟེང་དུ་ཇི་བཞིན་གནང་རྒྱུའི་ཐོ་རེངས་སྐུ་ཁམས་ཤིན་ཏུ་ཉོག་པ་དེའི་ཚེ་དཔལ་ལྡན་ལྷ་མོ་ཉིད་ཀྱི་ཞལ་དངོས་སུ་བསྟན་ནས་ལུང་བསྟན་མང་དུ་བསྩལ་མཐར།
གཟིམ་ལུགས་དེ་ལྟར་མ་མཛད་པར་ཀྲོང་གིས་དབུ་སྔས་ལ་སྐུ་རྒྱབ་གཏད་དེ་གཟིམ་ན་མགུལ་གློ་ཆུང་བ་ཡང་ཡོང་། ཞེས་ཀྱང་གསུངས་པ་དང་། དེ་ནས་ཉིན་གཅིག་ས་སྐྱར་བཞུགས་ཚེའང་བཞི་ཐོག་སེར་ཁང་སྟེང་དུ་ལོ་རིམ་ཆེད་དུ་དགོངས་པའི་ལྷ་བསངས་སེངྒེ་སྒྲ།
ཆབ་ཀླུ་སོགས་ཐམས་ཅད་ཀྱང་འཕགས་ཆེན་བྱང་ཆུབ་སེམས་དཔའ་བདག་བས་གཞན་གཅེས་ཀྱི་རྣམ་ཐར་ལྷུར་བཞེས་ཁོ་ནས་དུས་འདའ་བར་མཛད་པ་ནི་དེང་སང་ཀུན་གྱི་ཐུགས་གསལ་ལྟར་དང་།
དེའི་སང་ནས་མང་ཁར་སྨན་ཆབ་ལ་ཕེབས་ལམ་སྒྲོལ་མ་ལྷ་ཁང་ལ་གནས་གཟིགས་དང་གཡས་བསྐོར་གྱིས་ཞལ་མཇལ་ཕྱག་དབང་སོགས་བཀག་མེད་ཕེབས་བྱམས་ཐོག་ནས་སྩོལ་བཞིན་པར་ཤེལ་ཕྲེལ་ལ་བརྒྱུད་རྒན་མོ་ཁ་དྲོན་ཞེས་པར་བཞུགས།
ཉིན་དེ་ནི། ས་སྐྱའི་ཐད་ནས་ལྷོ་ནུབ་ཕྱོགས་སུ་འཇའ་དཀར་པོ་ཤིང་སྡོང་ཆེན་པོ་ལ་འདབ་མ་རྒྱས་པ་ལྟ་བུ་ཞིག་དང།
མེ་ཏོག་གི་ཆར་ཉིལ་བ་སོགས་ཀུན་གྱི་མིག་གི་བདུད་རྩིར་བྱུང་བ་དང། གཞན་ཡང་ལྷ་ཁ་མ་སོགས་ཀྱིས་དཔའ་བོ་མཁའ་འགྲོས་གདན་འདྲེན་མཛད་ཀྱིན་འདུག་ཟེར་བ་སོགས་བྱུང་ཞིང། དེའི་སང་ཐུབ་བསྟན་དགེ་འཕེལ་དར་གླིང་སོགས་ནས་སེར་ཕྲེང་གིས་མདུན་བསུས་ཏེ།
དགེ་འཕེལ་དུ་གསོལ་ཚའི་ཐོག་ཞབས་ཏོག་རྒྱ་ཆེར་བསྒྲུབས་ཤིང། རིམ་གྱིས་ཆབ་བདུགས་སྐབས་ཀྱང་སྐུ་ཁམས་ཐོག་མར་རེས་འཇོག་དང། དེ་ནས་ཇེ་ཞན་བཅས་གནས་དེར་ཡང་གདུལ་བྱ་སྤྱི་བྱེ་བྲག་གི་སྐལ་བ་དང་འཚམ་པའི་མཛད་པ་ནི་སུས་ཀྱང་བཟློག་མེད་དུ་བཀའ་དྲིན་བསྐྱངས་ཤིང།
ལྷག་པར་ཡུལ་ཕྱོགས་དེས་མཚོན་རྒྱལ་ཁམས་བདེ་སྐྱིད་ལ་ཕན་པའི་ལྷ་བསངས།
སེངྒེ་སྒྲ། ཆབ་ཀླུ་སོགས་ཉིན་རེ་བཞིན་རྟག་པར་མཛད་པས་ལོ་ལེགས་པ་དང་། ཕྱི་ལོ་ཆུ་བཟང་བ་སོགས་རྒྱལ་བའི་མཛད་པ་ཉི་ཤར་སྤར་མོས་མི་ཁེབས་པའི་དཔེ་བཞིན་ཀུན་གྱིས་གླེང་བ་འདི་བཞིན་དང་། སེངྒེེ་སྒྲ་སོགས་

གནང་བའི་ཚེ་ཉིན་རེ་བཞིན་སྦྲུལ་མང་པོ་སྐུའི་གན་དུ་འོང་བ་དང་། རྩིག་པའི་གསེང་ནས་སྦྲུལ་ཆུང་ངུ་མང་པོ་རྗེ་ཉིད་ཀྱི་ཕྱོགས་སུ་མགོ་བཏེགས་ནས་འདུག་སྟེ་སླར་གསུང་ཆོག་གྲོལ་ནས་གར་སོང་མེད་པ་ལྟར་ཉིན་ལྟར་བྱུང་བའང་དེར་ཡོད་ཀུན་ལ་རྒྱུས་ཡོད་ཅིང་།
དེ་དུས་བླ་བྲང་ཞབས་པད། ཤེལ་རྫོང་། ལྷ་རྩེ་རྫོང་། མང་མཁར་ཁུལ་གྱི་དྲག་ཞན་མཐའ་ཡས་པ་སོགས་ནས་ཀྱང་ཆབ་གསོས་ཀྱི་ལེགས་སྐྱེས་ཚར་དུ་དངར་བ་དང་།
ཞབས་པད་ཡུན་བརྟན་གྱི་གསོལ་འདེབས་ཞུས་ཤིང་། ཛ་ལུང་མཐུ་སྟོབས་དཔལ་འབྱོར་ནས་ཀྱང་དུག་དབྱུང་དང་ཚེ་དབང་ཆག་མེད་དུ་ཕུལ། གསེང་འབར་རྣམས་ལ་གང་གི་རིགས་སྲས་དམ་པ་འཇམ་མགོན་གོང་མ་རིན་པོ་ཆེ་ནས་གྲོ་བཞིན་བཛྲ་ཀི་ལ་ཡའི་སྒྲུབ་མཆོད་སྐབས།
ལེགས་བཤད་ཀྱི་བདུད་རྩི་སྩོལ་བར་མཛད་རྒྱུའི་སྔོན་འགྲོའི་མཚམས་སྦྱོར་ལྗགས་རྩོམ་དུ་མཛད་པ་འདི་ནི། རྟོགས་བརྗོད་རིན་པོ་ཆེ་འདིའི་ཕྱི་མོ་ལྟ་བུ་ཤར་བ་དང་།
ལྗགས་རྩོམ་གྱི་ཕྱི་མ་རང་ཡིན་ལགས། དེ་ནས་ཕེབས་ཏེ་ཐུབ་བསྟན་དགེ་འཕེལ་དུ་བཞུགས་ནས་རྗེ་བཙུན་རིན་པོ་ཆེའི་སྣང་བརྙན་ལུང་བསྟན་སྐུ་འདྲ་རིན་པོ་ཆེའི་དྲུང་། དེའི་བླ་མའི་རྣལ་འབྱོར་དང་སྦྲགས་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་སྲིད་མཐའི་བར་དུ་བྱོན་ནས་བསྟན་འགྲོའི་མགོན་པོ་མཆོག་ཏུ་འགྱུར་བའི་ཐུགས་བསྐྱེད་རྒྱལ་སྲས་ཀུན་ཏུ་བཟང་པོའི་ངང་ཚུལ་ཅན་དུ་མཛད་པ་དང་མཉམ་དུ།
སྐུ་དེ་སྐུ་པང་དུ་གདན་འདྲེན་སྐབས་རྗེ་ཉིད་ལ་རིང་བསྲེས་གཉིས་ཙམ་བྱོན་ཞིང་། མགོན་ཁང་རྟེན་རྣམས་དང་ཚར་ཆེན་རིན་པོ་ཆེའི་སྣང་

བརྙན་སོགས་ལའང་གོང་གི་མཚམས་སྦྱོར་དེ་བཞིན་དུ། ཚོགས་བདག་ཀྱང་མཛད་ཅིང་། དེའི་ནུབ་མོ་ནི་སྐུ་ཁམས་ཆེས་ཆེར་ཉོག་ཅིང་། ཐོ་རེངས་ཀྱི་ཆར་གསུང་ལྷང་ལྷང་གི་མུར་རྗེ་བཙུན་རིན་པོ་ཆེ་ཕེབས་བྱུང་བཞུགས་སྟན་ཐིངས་གསུངས་པ་དང་།
ཡང་སྐབས་འགར་རྗེ་བཙུན་རིན་པོ་ཆེ་གདན་འདྲེན་ཞུས་ཤིག གསུངས་པ་དང་། སྐབས་འགར་ཛ་ལུང་པ་སྐུ་མདུན་དུ་མྱུར་དུ་གདན་འདྲེན་ཞུས་གསུངས་པ་སོགས་འཁྲུངས་སྣང་མཐའ་ཡས་པའི་མུར་འབྱམས།
དེ་ནས་གཞི་བདག་ཤོ་དམར་བར་གསོལ་མཆོད་དང་བཅས་སྔར་གྱི་རྒན་མོ་ཁ་དྲོན་དུ་བཞུགས། དེའི་སང་འཕྲང་ཕུར་བཞུགས་དུས་རླུང་ཆེན་པོ་ལྡང་བ་སོགས་འཚུབ་ཉམས་ཀྱང་འགའ་ཞིག་བྱུང་ཞིང་།
དེ་ཉིན་གཟའ་སྐར་ཡང་འཛོམ་པ་བཅས་རྗེ་ཉིད་ཀྱི་རྟོགས་བརྗོད་རིན་པོ་ཆེ་དབུ་ཚུགས་ཙམ་ཟིན་བྲིས་ཕྲན་བུ་ཞིག་མཛད་པ་ནི། འདི་དང་འདི་ལྟ་བུ་དགོས་སོ་ཞེས་འདོམས་པར་མཛད་པ་ཡིན་གྲགས། དེའི་སང་སྣྲོན་ཟླ་སྔོན་མའི་ཉེར་དྲུག་ཉིན་ལྷུན་གྲུབ་སྡིང་དུ་ཞལ་ངོ་རྣམས་དང་།
ཆོས་ཞུ་བ་སྐུ་དྲག་རྣམས་བཅས་ནས་ཆིབས་བསུས། མངའ་ཞབས་ཀྱི་གཞས། སེར་ཕྲེང་སོགས་ལེགས་ལམ་བཟང་པོ་དང་བཅས་གདན་ས་ཆེན་པོའི་གཞི་ཐོག་ཕོ་བྲང་དུ་ཕེབས་སྐབས།
ཁྱད་འཕགས་བྱང་གི་ཐེམ་སྐས་ལ་འཁྱེལ་བཞུགས་ཡུན་རིང་ཙམ་མཛད་ནས། སྐྱེ་དགུ་ཀུན་ཞལ་དཀྱིལ་ལ་ལོངས་སྤྱོད་དུ་འཇུག་པར་མཛད་དེ་གཞི་ཐོག་ཕོ་བྲང་དུ་ཕྱག་ལེགས་པར་ཕེབས་ནས།
སྐུ་ངོ་ཚང་མ་ཞལ་རྒྱས་ཐོག་གང་ཅིའི་ཕྱི་ནང་གསང་བ་དུས་གསུམ་གྱི་གནས་ཚུལ་དང་

བཅས་ཇི་བཞིན་གསུངས་པ་དང་། ཕྱག་གཉེར་གསོལ་གཟིམ་མཆོད་སོགས་གཞན་མ་རྣམས་ལའང་གནང་ཆ་གྱ་ནོམ་པ་དང་བཅས་སོ་སོར་སྔ་ཕྱི་བར་གྱི་གསུང་གླེང་ཇི་བཞིན་མཛད་དེ། དུས་གཏོར་སོགས་ལ་ཐུགས་གཞོལ་བའི་སྐབས་སོ།
།དེ་དག་ཀྱང་རྣམ་ཐར་བསྡུས་པ་ལས། བསྟན་འགྲོའི་དོན་དུ་སྐུ་སྲོག་ཕངས་མེད་བཏང་། །དགྲ་འདྲེ་གདུག་རྩུབ་བྱམས་དང་སྙིང་རྗེས་བསྐྱངས། །འཁྲུལ་སྣང་ཨ་འཐས་རྫུན་གཏིབས་ཀུན་འདར་དང་། །ཀུན་བཟང་རང་དབང་ཐོབ་ལ་གསོལ་བ་འདེབས།
།ཅེས་གསུངས་པ་ལྟར་རོ། །སྣྲོན་ཟླ་ཕྱི་མའི་ཚེས་གཅིག་བར་དུ་ཐུགས་དམ་ཉམས་བཞེས་རྣམས་ཆག་མེད་དང་། སྤྱི་སྒོས་ནས་ཞབས་པད་ཡུན་བརྟན་གྱི་གསོལ་འདེབས། གསུང་བྲིས།
ཞལ་བཀོད་སོགས་ཀྱི་སྐབས་སུའང་གདུལ་བྱའི་བློ་སྣ་འཁྲིད་པའི་ཕྱིར་དུ། རྗེ་རྡོ་རྗེ་འཆང་ཆེན་པོ་ཉིད་ཀྱི་སྐུ་ལ་སྐྱོན་མི་ཡོང་བའི་གསུང་འབའ་ཞིག་སྔ་ཕྱི་ཀུན་ཏུ་བྱོན་པ་དང་། ཁྱད་པར་གཟིམ་ཆུང་སྐོར་གྱི་རྟེན་རྣམས་སྐུ་མདུན་དུ་སྤྱན་དྲངས།
རེ་རེ་ནས་ཕྱག་བཞེས་ཀྱིས་སྔོན་བྱོན་དང་རྗེ་ཉིད་ཀྱི་ཕྱག་བབས་རྣམས་སོ་སོར་ངོ་སྤྲོད་དང་། བླ་མ་གོང་མའི་རྟེན་སྒམ་རྣམས་ཀྱང་ཞལ་ཕྱེ་ནས་སོ་སོར་འདི་དང་འདི་ཞེས་བྱ་བའི་ངོ་སྤྲོད་སོགས་མཛད་མུའི་སྲོད་ཐོ་རེངས་ཀྱི་ཆ་འགའ་ཞིག་གསུང་དར་དིར་གྱི་ངང་དུ།
ས་སྐྱར་ཕེབས་དུས་ན་བཟའ་གཟབ་མ་དང་བཅས་ཕེབས་དགོས་གསུངས་པ་དང་། ངེད་ཀྱིས་ས་ཞུ་ཁ་གསར་གསུམ་བརྩེགས་སུ་བཞེས་ཡོད་གསུངས་པ་དང་།
རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞེས་ཡང་ཡང་གསུངས་པ་དང་། རྗེ་བཙུན་རིན་པོ་ཆེ་གྲགས་པ་

རྒྱལ་མཚན་བྱོན་ནས་དབང་སྐུར་ཀྱིན་འདུག་གསུང་མུར་ཐུགས་ཟག་མེད་ཀྱི་བདེ་བར་འབྱམས་པ་སོགས་ནི་དངོས་སུ་མཐོང་ཐོས་སུ་གྱུར་ལགས། ཚེས་གཅིག་གི་ཉིན་རྗེ་རྡོ་རྗེ་འཆང་ཆེན་པོ་ཉིད་ཀྱི་དབུ་བླ་རྣམས་ལ་མཆོད་བཤམ་རྒྱས་པ་དང་།
དབུ་སྔས་ཀྱི་གསོལ་ལྕོག་སྟེང་དུ་ཡབ་རྗེ་རྡོ་རྗེ་འཆང་བསོད་ནམསརིན་ཆེན་གྱི་བྱིན་རྟེན་འགའ་ཞིག་དང་། ཁྱད་འཕགས་ནས་མ་སྐྱེས་དགྲའི་གདུང་སྐལ་སངས་རྒྱས་ཀྱིས་འཕེལ་གདུང་སོགས་སྤྱན་འདྲེན་མཛད།
ཚེས་གཉིས་ཀྱི་ཐོ་རེངས་ཀྱི་ཆར་སྔར་མུ་བཞིན་བཞེས་ཐུག་ཞུས་པ་ཡང་གསོལ་བར་མ་གནང་ནས། འོ་ད་ཐུགས་དམ་ལམ་དུས་ཀྱི་ཉམས་བཞེས་ལ་འཇུག་གོ་གསུངས་ནས། ལམ་དུས་རྒྱས་པ་གནང་སྟེ་མི་བསྐྱོད་པ་ཆུ་དབང་གི་སྙིང་ག་ཡན་ཆད་གང་།
ཤེས་རབ་ཡེ་ཤེས་ཀྱི་དབང་ཐོབ། ཅེས་ཡང་ཡང་བསྐྱར་ཟློས་ཀྱི་ཚུལ་དུ་ཐུགས་བདེ་ཉམས་དང་བཅས་གསུང་མུར། རྒྱུན་རིང་འདས་རྗེས་རྗེ་བཙུན་གོང་མའི་བྱིན་ཕྱེ་དང་།
སངས་རྒྱས་འཕེལ་གདུང་སོགས་བཞེས་ཏེ། རྟག་འཛིན་ཅན་རྣམས་ཆོས་ལ་བསྐུལ་བ་དང་། ལེ་ལོ་ཅན་རྣམས་བརྩོན་འགྲུས་ལ་བསྐུལ་བའི་ཕྱིར། ཉི་དྲོའི་དུས་སུ་གཟུགས་སྐུ་འོད་གསལ་ཆོས་དབྱིངས་སུ་བསྡུ་བའི་ཚུལ་བསྟན་པའི་མོད་ཉིད་ལ།
ནམ་མཁའ་གཡའ་དག་པའི་ཁྲོད་དུ་འཇའ་དཀར་པོ་མེ་ཏོག་རྒྱས་པའི་དབྱིབས་ཅན་དང་། མེ་ཏོག་གི་ཆར་མང་པོ་རྒྱུན་རིང་བར་བབས་ཤིང་། ཐུགས་དམ་ཟབ་མོའི་ཉམས་བཞེས་གསལ་འདེབས་སོགས་མཛད་སྒོ་རྣམས་ཀྱང་ཇི་བཞིན་འཇམ་མགོན་གོང་མ་མཆོག་གི་བཀའ་འདོམས་ཀྱིས་མཛད་ནས།
ཡར་

ངོའི་དགའ་བ་གསུམ་པའི་ནམ་ལངས་བར་ལ་སྐུ་སྤུར་ལ་སྐྱོན་གྱི་རྣམ་པ་ཡེ་མ་བཞེས་པའི་ངོ་མཚར་དང་བཀའ་དྲིན་ལྷན་ཅིག་ཏུ་ཆེ་བ་དང། ནམ་ལངས་ནས་དྲི་བཟང་གི་ཕྱེ་མས་བྱུགས་པའི་སྐུ་སྤུར་ཟངས་ནང་དུ་སྤྱན་དྲངས་པ་དེ་མཆོད་འཕྲེང་ཡོངས་བསུ་སོགས་དང་བཅས་ཚོམས་དམར་མཆོད་རྫས་མང་པོའི་དབུས་སུ་གདན་འདྲེན་གྱིས།
ཆོས་སྡེ་རྣམ་གཉིས། དྲུང་སྐྱ་སེར། རིན་སྒང། ཆོས་ལྷུན་པ་སོགས་ནས་སྐུ་སྤུར་ཡིད་བཞིན་གྱི་ནོར་བུ་རིན་པོ་ཆེར་བྱིན་རླབས་སོགས་ཞུ་བར་མཛད་རྗེས།
མཁན་རིན་པོ་ཆེ། དབུ་བྱེད་རྣམ་གསུམ། གྲྭ་ཚང་མཆོད་དཔོན་བཅས་ནས་ཀྱཻ་རྡོ་རྗེའི་དུས་མཐའི་ཆོག་སྨིན་རྒྱས་ཀྱི་ཐོག་ནས་བྱིན་ཟར་ཞུ་སྦྱངས་མཛད་འཕྲལ།
ཞུགས་རང་བཞེས་ལྟ་བུའི་ངོ་མཚར་གྱི་ཚེའང་ནམ་མཁའ་འཇའ་དང་མེ་ཏོག་གི་ཆར་སོགས་ནི་ཀུན་གྱི་མིག་ལམ་དུ་གསལ་ཞིང། དེ་ཉིན་སྐུ་གདུང་ཞུ་སྦྱངས་ཟིན་འཕྲལ་ནས་བཟུང་ཀླུ་རྣམས་ཀྱིས་ཀྱང་ཟིམ་ཆར་རྟག་པར་འབེབས་པར་བྱེད།
དེ་ནས་དགུང་ཞག་ནམ་རྫོགས་པར་འཇམ་མགོན་ཞལ་རྣམ་པ་གཉིས་ནས་འཁོར་ལོ་བདེ་མཆོག་ནག་པོའི་ལུགས་རྡུལ་དཀྱིལ་གྱི་སྟེང་ནས་བདུན་ཕྲག་རེའི་མཚམས་སུ་དཀྱིལ་འཁོར་གཤེགས་གསོལ་དང་བཅས་ཞལ་ཕྱེ་བར་མཛད།
བདེ་མཆོག་ཏུ་ཨ་ཎིའི་དྲུང་དུང་བཙུན་མོར་ཀུན་སྐྱིད་ལགས་ནས་ཀྱང་དགོངས་རྫོགས་སྒྲུབ་མཆོད་དང། རྗེ་བཙུན་དྲུང་འཆི་མེད་བསྟན་པའི་ཉི་མ་ནས་མཁའ་སྤྱོད་རྡོ་རྗེ་བཙུན་མོའི་སྒྲུབ་མཆོད་ཀྱང་དེ་བཞིན།
གང་གི་དངོས་སློབ་ཡར་ཀླུངས་མཆོག་སྤྲུལ་དང། བཅོ་བརྒྱད་སྐུ་མཆེད་བཅས་ནས་ཀྱང།

ཀྱཻ་རྡོར་དང་ཀུན་རིག་གི་སྒྲུབ་མཆོད། ཆོས་སྡེ་ལྷོ་བྱང་འདུས་ཚོགས་རེས་སྐོར་གྱིས་ཀུན་རིག་བདེ་ཀྱཻ་གསང་གསུམ། འཇིགས་བྱེད་ཕུར་པ་གུར་དྲག་སོགས་ཀྱི་སྒྲུབ་མཆོད་དང་ཡང་ཆོས་སྡེ་རྣམ་གཉིས། ཆོས་ལྷུན།
རིན་སྒང། སྔགས་དྲུག་སོགས་ནས་བདུན་ཕྲག་གཉིས་ཀྱི་རིང་བླ་མཆོད། སྨོན་ལམ། གསོལ་འདེབས་ལེ་ཚན་རྣམས་ལ་རྟག་འགྲུས་སོགས་དགོངས་པ་ཟབ་མོ་རྫོགས་ཐབས་རྒྱ་ཆེ་རྒྱུན་འཁྱོངས་སུ་མཛད་སྐབས་སྤྱི་སྒེར་ནས་བསྙེན་བཀུར་ཟབ་པ།
མང་ཇ་བརྒྱ་མཆོད། སྟོང་མཆོད། སྙན་ཤལ་སོགས་གྲངས་བསྩལ་ཞིང། དགུང་ཞག་ཐིམ་ཉིན་ཀྱང་རྩེ་ཤོད་ནས་མཆོད་པ་བསྙེན་བཀུར་བླ་ན་མེད་པ་སོགས་མཛད་སྐབས་རྣམས་སུའང་ནམ་མཁའ་དྭངས་ཤིང་འཇའ་འོད་འཁྱིལ་བ་དང།
མེ་ཏོག་གི་ཆར་ནི་རྟག་པར་ཁོར་མོ་ཡུག་དང་ལོ་ལྟར་དུས་དྲན་གྱི་ཐོག་ཏུའང་འབབ་པར་བྱེད་དོ། །གཞན་ཡང། དབུས་གཙང་མངའ་རིས་ལྷོ་ཕྱོགས་དང་བཅས་པའི་གྲུབ་མཐའ་རིས་མེད་དགོན་བཞི་བརྒྱ་བརྒལ་ཙམ་ལ་མང་ཇ།
བསྔོ་རྟེན། སྤྱི་འགྱེད་དངུལ་སྲང་བརྒྱ་དང་ལྔ་བཅུ་རི་བ་ནས་གཉིས་གསུམ་རི་བའི་བར་དུ་འདུས་པ་མང་ཉུང་དང་བསྟུན་པ་དང། ངོར་གོང་མུས་བཀྲ་ཤིས་ཆོས་སྡེ་སོགས་རང་ལུགས་ཀྱི་དགོན་ཆེན་འགའ་ཞིག་ཏུ་དམིགས་བསལ་གྱི་དགོངས་རྫོགས་སྒྲུབ་མཆོད་དགོས་ཆ་ཡོན་སོགས་བཟང་པོར་བསྟབས་ཤིང།
གཞན་ཡང་རྒྱལ་དབང་རིན་པོ་ཆེར་གཙོས་ལྡན་གྱི་ཚན་བཅུ་གཉིས། ཁྲི་ཆེན་ལ་དེ་བཞིན་བརྒྱད།
བསྟན་རྒྱས་གླིང་དུ་མཆོག་སྤྲུལ་རིན་པོ་ཆེར་བཞི། བཀའ་ཤག་ལྷན་དུ་དེ་བཞིིན། ཕུར་ལྕོག ལོ་

སེམས་དཔའ། འོན་རྒྱལ་སྲས། སླེ་ལུང། སྨིན་གླིང། དངོས་གྲུབ་སྡིང། ཛ་ལུང་པ། བསམ་སྡིང་རྗེ་བཙུན་སོགས་ལ་རེ་རེ། བླ་བྲང་མཆོག་ཏུ་ཐམས་ཅད་མཁྱེན་གཟིགས་རིན་པོ་ཆེར་དྲུག ཕྱག་མཛོད་དུ་བཞི་སོགས་གཤེགས་རྫོང་ཆེ་ཕྲའང་མང་དུ་སྟོབ་པར་གནང།
དེ་རྣམས་ཀྱིས་གཙོས་གཞིས་བྱེས་མཐའ་དག་ནས་དངོས་པོ་བཟང་དགུ་མཐའ་ཡས་པའི་གདུང་འབུལ་ཀྱང་ཕུལ། གདུང་རུས་རྣམས་གཟིམ་ཆུང་དུ་སྤྱན་དྲངས་ཏེ་རྒྱུན་རིང་བར་འཇམ་མགོན་ཞལ་རྣམ་གཉིས་རྗེ་བཙུན་དྲུང་སོགས་ནས་གསོལ་འདེབས་བླ་མཆོད་སོགས་མཛད།
དེ་ནས་གདུང་རུས་རྣམས་ལས་རང་བྱོན་སོགས་ཡོད་པ་འགའ་ཞིག་མ་གཏོགས། ཚང་མ་བཏུལ་ནས་སཙྪ་འབུམ་བརྒལ་ཙམ་དང། བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷ་དང་བཅས་པའི་སྐུ་པར་གྲངས་མང་འདེབས་པར་མཛད་སྐབས།
དངུལ་སྲང་ཆིག་སྟོང་བརྒྱ་རེ་བདུན་ཞོ་དྲུག གསེར་སྲང་བརྒྱད་ཅུ་གྱ་བརྒྱད་དང་ཞོ་ཕྱེད་བརྒྱད་སོགས་ལས་གྲུབ་པའི་དངུལ་གདུང་རིན་པོ་ཆེ་ཕྲ་རྒྱན་གྱིས་སྤྲས་པ་དང།
འདྲ་སྐུ་རིན་པོ་ཆེ་གསར་བསྐྲུན་རིང་བསྲེལ་རྣམ་བཞི་སྤྱི་དང་བྱེ་བྲག་དེ་དུས་ཀྱི་ཐོ་གསལ་བཞིན་གྱིས་ཕྱུར་ཏེ། འཇམ་མགོན་གོང་མ་ཞལ་རྣམ་གཉིས་ཀྱི་དབུས།
མཁན་རིན་པོ་ཆེ་སོགས་བན་ཚང་འདུས་ཚོགས་བཅས་ནས་རབ་ཏུ་གནས་པའི་མེ་ཏོག་གིས་བྱིན་རླབས་ཀྱི་གཟི་བརྒྱ་འབར་བར་མཛད། དེ་ནས་ཐང་སྟོན། འཇིགས་བྱེད་བཅུ་གསུམ་མའི་སྒྲུབ་མཆོད།
རབ་དབྱེ། ཁ་སྐོང་། རྣམ་འགྲེལ་གཞུང་སྐྱོར་སེར་འདུ་བཅས་དུས་དྲན་

ཐོག་རྒྱུན་འཛུགས་སོགས་དགོངས་པ་རྫོགས་ཐབས་མཐའ་ཡས་པ་དང། མ་འོངས་པའི་གདུང་རྒྱུད་རྣམས་སྐུ་ཚེ་སྲིད་མཐར་བརྟན་པ་དང། མཛད་འཕྲིན་ཕྱིར་རྗེ་རྡོ་རྗེ་འཆང་དེ་ཉིད་ཀྱི་དགོངས་བཞེད་བཞིན། ལྷ་ཆེན་སྤྲུལ་པའི་ཁྱམས་སྟོད་ཀྱི་གསེར་ཁྲི་ཆེན་མོའི་རྒྱབ་ཀྱི་རྒྱལ་བ་ཚེ་མཐའ་ཡས་པའི་སྣང་བརྙན་རྒྱ་དངུལ་རྡོ་ཚད་བརྒྱ་རྩར་ཉེར་བ་ལས་གྲུབ་པ་ངོ་མཚར་ཅན་གཟུངས་དང་ཕྲ་རྒྱན་སོགས།
དེ་དུས་ཟིན་བྲིས་བཞིན་དང་བཅས།
རབ་ཏུ་གནས་པའི་མེ་ཏོག་གི་ཆར་གྱི་བྱིན་མཐུ་ཅན་དུ་འགྲུབ་པ་འདི་སོགས། འཇམ་མགོན་དབང་གི་མཚན་ཅན་སྐུ་མཆེད་དང་། འཕྲིན་ལས་ཀྱིས་ཁ་ལོ་བསྒྱུར་བ་པོ་མཛོད་པ་གྲྭ་ཚང་པ་ཀུན་དགའ་ཕུན་ཚོགས་ལ་སོགས་པ་ནས་ཡང་དག་པར་འབད་མེད་ལྷུན་གྲུབ་ཀྱི་དགེ་མཚན་ལ་བརྟེན་རྒྱལ་བསྟན་སྤྱི་དང་བྱེ་བྲག་བརྩེ་ཆེན་སྙིང་པོའི་ལུང་རྟོགས་ཀྱི་བསྟན་པ་ཡར་ཟླ་ལྟར་འཕེལ་ཞིང་།
བསྟན་འཛིན་གྱི་སྐྱེས་ཆེན་དམ་པ་རྣམས་སྐུ་ཚེ་བདེ་ལྡན་མགོོན་པོའི་རང་བཞིན་དུ་གྲུབ་སྟེ་འགྲོ་རྣམས་བདེ་སྐྱིད་རྫོགས་ལྡན་དགའ་སྟོན་ལ་ལོངས་སྤྱོད་པར་འགྱུར་རོ།
།འདིར་སྨྲས་པ། རྒྱལ་བ་ཀུན་གྱི་མཁྱེན་བརྩེ་ནུས་མཐུ་ཀུན།
།གཅིག་བསྡུས་རྡོ་རྗེ་འཛིན་པའི་སྐུར་བཞེངས་པ། །ས་ཆེན་རྡོ་རྗེ་འཆང་དངོས་ཀུན་བླ་ཞེས། །དུས་ཕྱིས་ས་བསྟན་སྐྱོང་ལ་ཁྱེད་འདྲ་བའི། །འགྲོ་མགོན་མ་མཆིས་ཡོད་ན་དེ་ཉིད་གང་། །གང་སྐུ་ཞི་དུལ་ལྷུན་ལྟར་བརྗིད་ཆགས་ཤིང་།
།གང་གསུང་མདོ་རྒྱུད་རྒྱ་མཚོའི་མགྲིན་སྙན་ཅན། །གང་ཐུགས་ཟབ་ཅིང་བརླིང་ལ་རྟོགས་དཀའ་བ། །དེ་དག་ཚུར་མཐོང་རྣམས་ཀྱི་སྣང་ངོ་སྟེ། །དོན་

དམ་རྒྱལ་བའིི་ཡེ་ཤེས་ལས་གཞན་གང་། །དེས་ན་འདི་ནས་བྱང་ཆུབ་སྙིང་པོའི་བར། །བརྩེ་ཆེན་ཁྱེད་ལས་སྐྱབས་གཞན་མ་མཆིས་པས། །བདག་ཅག་འཁོར་བཅས་དུས་འདིར་ཚེ་མཐར་ཕྱིན། །རིགས་རྒྱུད་དྲི་མེད་རྒྱུན་ཆད་མེད་བྱོན་ནས།
།ས་སྐྱ་པ་ཡི་ཆོས་སྲིད་དགེ་མཚན་རྣམས། །འཕྲལ་དང་ཡུན་དུ་རྒྱས་པའི་དགེ་ལེགས་སྩོལ། །ཞེས་ཀྱང་སྨྲས་སོ།།༢ དབང་སྡུད་སྙིང་པོ།དེ་ལྟར་ས་ཆེན་རྡོ་རྗེ་འཆང་ཀུན་དགའ་བློ་གྲོས་དེ་ཉིད་ཀྱི་རྒྱལ་བསྟན་སྤྱི་བྱེའི་ཕན་བདེའི་གཞི་རྩ་སྐབས་དེར་གདུང་རྒྱུད་སྐུ་རྐྱང་ལ་ཐུག་པར་གོང་སྨོས་བཞིན་གངས་ལྗོངས་སྐྱེས་ཆེན་ཆེ་ཕྲ་དུ་མས་གསོལ་བཏབ་ངོར།
བདག་མོ་ཆོས་ལུང་མ་བགྲེས་གཞོན་གཉིས་བཞེས་པ་ལས་བགྲེས་བར་རྗེ་བཙུན་ཚེ་འཛིན་དཔལ་རྒྱས་བུ་ཁྲིད་དམ་རབ་ཏུ་བྱུང་བའི་མཚན་ཚུལ་ཁྲིམས་དཔལ་རྒྱས་དབང་མོར་གྲགས་པ་དེ་ཉིད་ཡུམ་བཅས་གཞོན་ནུ་ལ་གཤེགས་ཤིང་།
བདག་མོ་ཆུང་ལུང་མ་སྐལ་བཟང་བདེ་སྐྱོང་བུ་ཁྲིད་ལས།
གདུང་སྐུ་མཆེད་གཉིས་འཁྲུངས་པ་ལས། གཅེང་པོ་བདག་ཆེན་དཔལ་ལྡན་ཆོས་སྐྱོང་ངམ་དབང་སྡུད་སྙིང་པོ་ཞེས་མཚན་སྙན་སྲིད་མཐར་ཁྱབ་པ་དེ་ཉིད་ནི། ངེས་དོན་དུ་སློབ་དཔོན་རིན་པོ་ཆེ་པད་མ་འབྱུང་གནས་དང་ཐུགས་རྒྱུད་གཅིག་པ་ཡིན་ཚུལ་རྒྱལ་དབང་པད་མ་ཀ་ར་ཉིད་ཀྱི་ཞལ་གཟིགས་ཀྱང་ལན་གཉིས་ཙམ་བྱུང་བ་གཅིག་ད་ལྟ་ལྷ་ཆེན་སྤྲུལ་པའི་གཙུག་ལག་ཁང་གི་སློབ་དཔོན་ཨ་སུ་

རར་གྲགས་པ་འདི་ལྟ་བུ་གཟིགས་ཏེ་ལུང་བསྟན་དུ་མ་བརྙེས་པ་ཡིན་ཏེ། ཉིད་ཀྱི་གསུང་ལས་ཀྱང་། མགོན་པོའི་ལྷོ་ནུབ་མཚམས་ནས་གདན་དྲངས་པའི། ཞེས་དང་། གཞན་ཡང་ཐུགས་དམ་འོད་གསལ་སོགས་སུ་ལུང་བསྟན་སྔོན་གནས་རྗེས་དྲན་གྱི་སྐུ་སྐྱེ་དུ་མར་ཞལ་གྱིས་བཞེས་པ་ཡིན་ཏེ།
ཉིད་མཛད་རྣམ་ཐར་ཞལ་གསུང་མ་ལས། ཕྱོགས་བཅུ་དུས་གསུམ་རྒྱལ་བ་སྲས་བཅས་ཀྱི། །མཐུ་སྟོབས་དྲག་རྩལ་ཡང་སྙིང་ཀུན་གྱི་བཅུད། །གཅིག་བསྡུས་གདོད་ནས་རང་གྲོལ་རྣལ་འབྱོར་པ།
།ངག་དབང་དཔལ་ལྡན་ཆོས་སྐྱོང་ཞེས་གྲགས་པའི། །སྐྱེས་མཆོག་དཔལ་བོ་སྔོན་ཚེ་འཕགས་ཡུལ་དུ། །རྣམ་འདྲེན་ཀུན་བློའི་ཞལ་བཞེས་ལུང་བསྟན་ལྟར། །གྲུབ་ཐོབ་གུཧྱའི་ལུས་བླངས་བག་ཆགས་ཀྱིས།
།ད་ལྟ་ཐམས་ཅད་བརྡུང་བཙོག་འདི་འདྲ་བྱུང་། །གྲུབ་ཆེན་ནག་པོ་སྤྱོད་པ་ཞེས་གྲགས་པས། །བླ་མའི་བཀའ་བཅག་སྤྱོད་པ་མང་དུ་བྱས། །དེ་ཡི་ལས་ཀྱིས་ད་ལྟ་སྨྱོན་པར་སྐྱེེས།
།གཞན་ཡང་ཆོས་རྒྱལ་དྲི་མེད་ཀུན་ལྡན་གྱི། །ལས་སུ་བླངས་པའི་ཤུགས་ཀྱིས་ད་ལྟ་ཡང་། །འཛིན་ཆགས་སེར་སྣ་མི་ཤེས་ནོར་རྫས་འཐོར། །སྔོན་ཚེ་ཕྲུ་གུ་མིང་སྲིང༌བུད་མེད་རྣམས། །སྦྱིན་པར་བཏང་བའི་དགེ་བའི་འཕེན་ཤུགས་ཀྱིས།
།ད་ལྟ་རིང་མྱུག་ལྕི་སོགས་མང་དུ་བྱུང་། །གཉའ་ཁྲི་བཙན་པོ་ལུས་བླངས་བག་ཆགས་ཀྱིས། །ད་ལྟ་འགྱོགས་བྱམས་འདོད་པ་འདི་འདྲ་བྱུང་། །པདྨ་འབྱུང་གནས་སྤྲུལ་པ་ཡིན་ཁུལ་གྱིས།
།ད་ལྟ་ལྷ་འདྲེ་ཀུན་གྱིས་བརྫི་མི་ནུས། །གྲགས་པ་རྒྱལ་མཚན་ལུས་བླངས་འཕེན་ཤུགས་ཀྱིས། །ད་ལྟ་ཕྱུ་བ་གྱོན་འདོད་འདི་བཞིན་བྱུང་། །

མར་པ་ལོ་ཙཱ་བགྱིས་པའི་འཕེན་ཤུགས་ཀྱིས། །ད་ལྟ་རས་རྐྱང་སྤྱོད་འདོད་འདི་འདྲ་བྱུང་། །ཀུན་རིན་ལུས་བླངས་འཕེན་ཤུགས་མ་རྫོགས་པས། །ད་ལྟ་དཀའ་སྤྱད་སྡུག་འཁུར་འདི་འདྲ་བྱུང་། །སྒར་ཆེན་ལུས་བླངས་འཕེན་ཤུགས་མ་རྫོགས་པས།
།ད་ལྟ་འགྲུལ་ལ་འདོད་པ་འདི་བཞིན་བྱུང་། །བསོད་ནམས་རིན་ཆེན་སྐྱེས་པའི་བག་ཆགས་ཀྱིས། །ད་ལྟ་ལུས་གཅོང་ཆེ་བ་འདི་འདྲ་བྱུང་། །གོང་སྨོས་ཀུན་གྱི་སྐྱེ་བ་ཡིན་ཁུལ་གྱིས།
།ཡིན་ཡིན་མང་པོ་ཁས་ལེན་སྨྱོན་པ་ངེད། །ཞེས་གསུངས་པ་ལྟར། ཐུགས་དམ་འོད་གསལ་གྱི་ངང་དུ་མཉམ་པར་བཞག་པ་ལས། བླ་མ་དང་ཡི་དམ་གྱི་ལྷ་ཡི་ལུང་བསྟན་པ་བཞིན་དོན་ལ་གནས་པ་ཡིན་ཏེ། སྔོན་བྱོན་སྔགས་འཆང་ཆེན་པོ་དང་ཨ་མེས་ཞབས་སོགས་སྐྱེས་ཆེན་དམ་པ་དུ་མས་འཁྲུངས་རབས་དུས་མཚུངས་དང་།
མ་མཚུངས་པའི་རྒྱ་བོད་ཀྱི་མཁས་གྲུབ་ཕལ་ཆེ་བའི་སྐུ་སྐྱེ་ཡིན་ཚུལ་གསུངས་པ་སོགས་དང་ཚུལ་མཚུངས་པར་སེམས།
ད་ལྟའི་སྐུ་སྐྱེ་བ་འདིར་ས་ཆེན་ཀུན་བློས་དགུང་གྲངས་ཉེར་དགུ་ཙམ་ནས་ཁབ་བཞེས་མཛད་དེ། གདུང་རབས་མྱུར་བྱོན་གྱི་སྐུ་རིམ་ཐབས་དང་རྟེན་འབྲེལ་དུ་མ་གནང་ཡང་ལོ་གཅིག་ལྷག་ཙམ་ལ་གསང་ཡུམ་བགྲེས་པ་སྐུ་གཤེགས།
སླར་ཡུམ་གྱི་སྐུ་མཆེད་ཆོས་ལུང་མ་ཆུང་བ་ཁབ་བཞེས་ཀྱིས་རིང་མིན་ནས་ཡབ་རྗེ་ཀུན་བློས་འོད་གསལ་གྱི་གཟིགས་སྣང་ལ་རྒྱལ་ཡུམ་ཉིད་དང་ལྷན་དུ་བརྩེ་ཆེན་ལྷ་ཁང་དུ་ཕེབས་སོང་བར།
གཟིམ་ཆུང་གི་སྒོ་འགག་དེ་ན་རྣལ་འབྱོར་པ་རུས་པའི་རྒྱན་ཅན་བག་དྲོ་བ་ཞིག་བཞུགས་འདུག་པ་དེས་སྣ་དྲངས། བརྩེ་ཆེན་ལྷ་ཁང་ས་ཆེན་

སྐུ་འདྲ་རིན་པོ་ཆེར་ཡབ་ཡུམ་གྱིས་ཕྱག་གནང་སྟེ། ཡབ་ཀྱིས་ཡུམ་ལ་རྟེེན་བཤད་གནང་རྩིས་ཀྱིས། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ཞེས་སོགས་བཀྲ་ཤིས་ཚིགས་བཅད་གསུམ་སྔོན་འགྲོའི་རྟེན་བཤད་མཛད་སྐབས་སྐུ་འདྲ་རིན་པོ་ཆེ་གཞན་ལས་གསལ་ཞིང་དགྱེས་ཉམས་ཆེ་བ་ཞིག་འཁྲུངས།
ཡང་ལྕགས་འབྲུག་ལོ་མགོན་པོའི་ཆོས་སྐོར་མཁན་ཆེན་ཆོས་བཀྲ་ཤིས་སོགས་ཞལ་སློབ་འགའ་ཞིག་ལ་སྩོལ་བའི་ཚེ། ཁྱབ་བདག་དགོན་གསར་བ་ཆེན་པོ་སྔགས་འཆང་བསོད་ནམས་ཆོས་འཕེལ་གྱིས་རྗེ་ཉིད་ལ་དབུགས་དབྱུང་གཟེངས་བསྟོད་པ་དང་བཅས་ས་སྐྱ་པའི་གདུང་རབས་འབྱོན་པར་ལུང་བསྟན་པ་དང་།
ཡང་ལྕགས་སྦྲུལ་ལོ་རྡོར་བྲག་རིག་འཛིན་ཆེན་པོའི་ལུང་བསྟན་གདུང་རབས་མྱུར་འབྱོོན་སྐུ་རིམ་དུ།
གྲྭ་ལྔ་དང་དམར་པོ་སྐོར་གསུམ་གྱི་སྐུ་པར་གྲངས་མང་དང་། དེ་དག་ནི་སྐུ་གང་ལེགས་བཞེངས་དགོས་བབས་པ་བཞིན། གྲྭ་ལྔ་ལུགས་སྐུ་རྣམས་སྡེ་དགེར་ཡོན་སྦྱར་གྱིས་ཞུས།
གོང་གི་སྐུ་པར་གྲངས་མང་དེ་དག་དང་གདུང་རབས་མྱུར་འབྱོན་ཆེད་དམར་པོོོ་སྐོར་གསུམ་བཞེངས་རྒྱུའི་བཅའ་སྒྲིག་ལ་རྟེན་འབྲེལ་རང་འགྲིག་ལྟ་བུར། དེ་དག་གིས་མཚོན་སྐུ་པར་མང་པོ་དེ་སྔོན་ནས་གསར་བླུགས་གྲུབ་འཕྲལ་ཡིན་པ་བཞིན།
བརྒྱ་སྟོང་སོགས་ཕྱག་བཏབ་གྲངས་མང་དང་། སྐུ་རྒྱུར་བྱིན་རླབས་རྟེན་འདམ་མཚལ་སོགས་དབང་རྫས་དམར་པོོ་སྣ་འཛོམས་འཇིམ་གཙང་ལ་བྱིན་རླབས་མཛད་པ་དང་བསྲེས་ཏེ་ཚོམས་བར་མགོན་ཁང་དུ།
ཚུལ་ཁྲིམས་བཀྲ་ཤིས་སོགས་ནས་ཤིན་ཏུ་གསང་བར་བཞེངས་ཏེ། ཐུན་མོང་དང་

ཐུན་མོང་མ་ཡིན་པའི་གཟུངས་བཅས་སྣྲོན་ཟླའི་འགོར་གྲུབ་འཕྲལ་རྗེ་ཉིད་ཀྱིས་ཕྱག་ནས་ཚར་གཅིག་དང་། ཆོས་ལས་པ་བསྟན་འཛིན་རིན་ཆེེན་གྱིས་བརྒྱ་ཚར་མཛད། གཞན་ཡང་གདུང་རབས་མྱུར་འབྱོན་ཆེད་མང་མཁར་ཐུབ་བསྟན་དགེ་འཕེལ་དུ་ལྷོ་བྱང་དགེ་འདུན་བརྒྱད་གྲྭས།
རྗེ་བཙུན་རིན་པོ་ཆེའི་བླ་མའི་རྣལ་འབྱོར་དང་འཕྲིན་འཆོལ་སོགས་ཟླ་གཅིག་རིང་བགྱིས་ཤིང་། ཟླ་མཇུག་བརྩེ་ཆེན་ལྷ་ཁང་རྒྱ་ཆེར་བསྐྲུན་པར་མཛད་པ་དང་།
དེ་སྔོན་ནས་སྡེ་དགེ་ཞུ་ཆེན་རིན་པོ་ཆེས། གཟིམ་ཆུང་འཕྲོད་མིན་ཡང་བརྟག་ངོས་གདུང་རྒྱུད་མྱུར་འབྱོན་གང་ཅིའི་མཚམས་ལ་ཐུགས་བསམ་ཆེ་བསྐྱེད་དགོས་ཚུལ་གནང་བཞིན། ཡབ་རྗེ་རྡོ་རྗེ་འཆང་གི་གཟིམ་ཆུང་འཆི་མེད་རྡོ་རྗེའི་གུར་ཁང་རྒྱ་བསྐྱེད་དེ།
རྟེན་འབྲེལ་ཁྱད་ཞག་བཅུ་སྐོར་ལ་ཚར་ཕྱིན་པ་མཛད་ནས། མཚན་ཡང་འཛམ་གླིིང་ཕུན་ཚོགས་དཔལ་འབར་དུ་གསོལ་ཏེ། གུ་རུ་དྲག་དམར་སྒྲུབ་མཆོད་ཀྱིས་ཐོག་མར་བྱིན་རླབས།
དེ་རྗེས་རྡོ་རྗེ་ཕུར་པའི་རས་དཀྱིལ་སྒྲུབ་མཆོད་ཀྱང་མཛད་པས་བྱིན་ཆགས་ཤིང་ཐུགས་བག་ཕེབས་པ་བྱུང་གསུངས། སྐབས་ཤིག་སྤྱན་ལྟས་སུ། དཔོན་པོ་རིའི་རྩེ་ནས་ལྷ་རྒྱལ་འཐེན་པའི་སྐད་གསལ་པོར་གསན་པ་དང་།
གཞི་ཐོག་ལྟག་གི་བསྐོར་ལམ་དུ་མི་ཞིག་གི་ཙནྡན་དམར་པོའི་འཁུར་པོ་ཤིན་ཏུ་ཆེ་བ་ཞིག་འཁྱེར་ཡོང་བ་དང་། ཡང་ལྷ་ཁང་རྩེའི་མཛོད་ནག་ནང་ཁུག་མ་སེར་པོ་ཞིག་ན་ཊཾ་ཀ་ཉུང་ངུ་ལས་མི་སྣང་བར།
མི་ཞིག་ནས་ད་འདི་ཊཾ་ཀས་མྱུར་གང་ཡོང་རྒྱུ་ཟེར་བ་འཁྱུངས་པ་འདི་ལ་ནི། ཕྱི་ལྟར་ན་སླར་འབྱུང་ས་ཁྱི་ལོ་རྗེ་ཉིད་ནས་

རིགས་སྲས་དམ་པ་ཉི་ཟླ་ཟུང་ལ་རྣམ་སྲས་རིགས་ཆེན་བཅོ་ལྔའི་རྗེས་གནང་སྩོལ་སྐབས་མཛོད་འཛིན་ཀུན་དགའ་ཕུན་ཚོགས་ཀྱིས་ཐུགས་རྒྱུད་བསྐུལ་བ་ལྟར། དངུལ་བྲེ་ཆེན་བརྒྱ་རྩ་སོགས་རྗེ་བཙུན་ས་སྐྱ་པའི་ཐེབས་སུ་གན་མཛོད་འདིར་འཇོག་པར་མཛད་པ་དང་།
ནང་ལྟར་ན་ཁམས་གསུམ་དབང་དུ་སྡུད་པའི་གདུང་རྒྱུད་རིན་པོ་ཆེ་མྱུར་དུ་ཞལ་གཟིགས་ཀྱི་བརྡར་གོར་མ་ཆག། གྲོ་བཞིན་ཟླ་ནང་ཙམ་ལ་སྤྱན་ལྟས་སུ། པུ་ཏྲར་འཕྲིན་འཆོལ་དམིགས་ཕུག་མཛད་ཚེ་ཆུ་ལུག་ནང་གདུང་རྒྱུད་རིན་པོ་ཆེ་འབྱོན་པར་ལུང་བསྟན་པ་དང་དུས་མཚུངས།
འདར་གྲང་མཁན་ཆེན་ངག་དབང་ཤེས་རབ་ནས་ཀྱང་ཐུབ་བསྟན་དགེ་འཕེལ་དུ། གདུང་རབས་མྱུར་འབྱོན་གྱི་གསོལ་འདེབས་ནན་ཏན་མཛད་པའི་མནལ་ལམ་དུ།
འཇམ་དབྱངས་ཀྱི་བྲིས་སྐུ་ཞིག་གི་གྲས་ལ་བྱིས་པ་ཆུང་ངུ་དར་དང་རིན་པོ་ཆེས་བརྒྱན་པ་ཞིག་ཀྱང་བྱུང་བ་བཞིན། གདུང་རྒྱུད་ཕེབས་ངོ་ཤིན་ཏུ་ཆེེ་བ་འཁྲུངས་ཤིང་།
གཞན་ཡང་གྲོ་བཞིན་ནང་རྗེ་ཉིད་ནས་ནང་སོར་འཕྲིན་འཆོལ་ཞག་གཅིག་མ་དང་། ཁྲུམས་ཟླའི་བཅུ་བཞི་ནས་བཟུང་གཏའ་གཏོར་ཟུར་བརྒྱད་པ་འཛུགས་གནང་དང་ཆབས་ཅིག་འཕྲིན་འཆོལ་ཞག་གསུམ་མ་མཛད་དེ་རྒྱལ་ཟླའི་བཅུ་བཞིའི་བར་དུས་གཏོར་ཆག་མེད་བཟུང་ནས།
གཏོར་མ་སྤོ་བར་མཛད་དེ། ཆུ་ལུག་རྟ་ཟླ་ནས་ཆུ་སྟོད་ཀྱི་བར་ལ་གཏོར་འཛུགས་མཛད་པའི་དམ་བཅའ་གནང་ཞིང་། དེ་ཁོངས་སུ་གདུང་རྒྱུད་ངེས་པར་འབྱོན་པ་དང་།
དེ་ཡང་ཆུ་ལུག་ནག་ཟླའི་ཚེས་འགོ་རང་ལ་ངེས་པར་འབྱོན་པའི་འཕྲིན་འཆོལ་གནད་བསྣུན་མཛད་པའི་

དུས་གཏོར་བཟུང་བ་གནང་བ་ཡིན་ཏེ་གང་གི་རྣམ་ཐར་ཞལ་གསུང་མ་ལས་ཀྱང་། མི་བཟུང་དགུ་བཟུང་ཡབ་རྗེ་ཀུན་བློས་བཟུང་། །ཐུགས་རྗེ་བཟློག་མེད་ལྕགས་ཀྱུས་བཟུང་བའི་ཁར། །མི་བྱེད་དགུ་བྱེད་པུ་ཏྲ་ཟེར་བ་ཁོས།
།བྱེད་རྒྱུ་ཐམས་ཅད་ཟད་ནས་ང་འདྲ་བ། །མངས་ཤོས་སྡུག་ཤོས་རྫིི་འཚུབ་འདི་འདྲ་ཞིག །ཆུ་མོ་ལུག་ལ་འཁོན་གྱི་གདུང་དུ་བསྐྱལ། །ཞེས་གསུངས་པའི་དོན་ཡང་འདི་བཞིན་དང་། ལོ་རྒྱུས་འདི་ལ་དཔགས་ན།
དཔལ་ས་སྐྱའི་ཆོས་སྲུང་ལས་མགོན་པོ་ཆེན་པོ་ཉིད་ཀྱིས་སྙིགས་དུས་ཀྱི་བསྟན་སྲིད་ལ་དམུ་འགོང་དམ་སྲི་གདུག་པ་ཅན་རྣམས་འདུལ་ཕྱིར། བསམ་བཞིན་དུ་གུ་རུ་པདྨ་འབྱུང་གནས་ཉིད་འཁོན་གྱི་གདུང་དུ་སྐུ་སྤྲུལ་པའི་སྐྱེ་བར་བཞེས་པར་གདན་དྲངས་སམ་སྙམ་མོ།
།གཞན་ཡང་ཡབ་རྗེ་ཀུན་བློས། དཔལ་ས་སྐྱའི་དབང་ལྷ་ཚོགས་བདག་དང་། གཞི་བདག་རྟག་འཚེར་གངས་མཆོད་གཉིས་ཆར་ཚིག་རིས་མཐུན་པར། གདུང་རྒྱུད་དྲི་མེད་ལོ་ཟླ་མ་འགྱང་བར།
།མྱུར་དུ་འབྱོན་ཞིང་བྱོན་པ་དེ་དག་ཀྱང་། །སངས་རྒྱས་བྱང་སེམས་རྣམ་འཕྲུལ་ཤ་སྟག་ལས། །མི་དང་མི་མིན་ཕས་རྒོལ་གང་གིས་ཀྱང་། །མཐོ་འཚམ་བར་གཅོད་ཀུན་གྱིས་མི་ཚུགས་ཤིང་།
།བདུད་དང་བདུད་ཀྱི་རྗེས་འབྲངས་ཇི་སྙེད་པ། །སྐད་ཅིག་ཙམ་གྱིས་རྡུལ་དུ་རློག་པ་ལ། །ཕྱག་ན་རྡོ་རྗེ་ལྟ་བུའི་མཐུ་སྟོབས་མཛོད། །ཅེས་སོགས་བཀའ་བསྒོ་འཕྲིན་བཅོལ་དམིགས་ཕུག་གནང་བས།
དམ་ཅན་རྣམ་གྱིས་ཐོགས་མེད་དུ་འགྲུབ་པའི་ཚུལ་ཤིན་ཏུ་ངོ་མཚར་བའི་རྣམ་ཐར་རོ། །ཡང་ཆུ་ལུག་སྐུ་རིམ་ཆེན་མོ་དང་ཉེ་བར་མངའ་

རིས་འཕེལ་རྒྱས་གླིང་གི་གྲྭ་པ་རྣམས་ལ་མཇལ་ཕྱག་གནང་བའི་ནུབ་མོ་འོད་གསལ་དུ། ས་ཆེན་གྱི་སྐུ་ཞལ་བྱང་གཟིགས་ཤིན་ཏུ་དགྱེས་ཉམས་ཅན་འཛུམ་ཞིང་གསུང་འབྱོན་ལ་ཁད་ལྟ་བུ་ཞིག་འཁྲུངས་པས་རྗེས་སུ་དགོངས་ཚེ་ཟླ་བ་ཕྱི་མར་གདུང་རྒྱུད་རིན་པོ་ཆེ་ཞལ་གཟིགས་པའི་ལྟས་དང་།
ནག་ཟླའི་ཚེས་བརྒྱད་རྒྱལ་ཕུར་འཛོམས་པས་རིག་བྱེད་མ་དང་ཚོགས་བདག་ཉིན་ཐང་གསར་སྐྲུན་དང་། གདུང་རབས་མྱུར་འབྱོན་སྐུ་རིམ་ལ་གལ་ཆེ་བའི་ཚོགས་བདག་བསྐང་གསོ་ལྗགས་སྒྲིགས་ཉམས་སུ་བླངས་བདེ་བར་མཛད་པ་འདིའི་གཤོམ་དབྱངས་རོལ་དང་བཅས་འཕགས་པ་རིན་པོ་ཆེ་བློ་གྲོས་རྒྱལ་མཚན་ཞེས་རྒྱ་བོད་ཁམས་གསུམ་དབང་སྡུད་དེའི་བཞུགས་ཁྲི་པདྨ་ཅན་གྱི་སྟེང་ནས་གནང་རྒྱུའི་ཐོ་རེངས།
ཚོགས་བདག་ཡུས་པ་ལྟ་བུས་གློ་བུར་དུ་ཡུམ་མཆོག་ཉིད་ལ་སྐུ་ཁྲག་ལྟ་བུའི་སྙུན་ཐུ་མོས་ཅི་མཛད་གཏོལ་མེད་དུ་གྱུར་ཀྱང་། རྗེ་རྡོ་རྗེ་འཛིན་ཉིད་ཀྱི་ཐུགས་དམ་ཟབ་མོ་དང་།
གསོལ་སྨན་རིམ་གྲོ་སོགས་ཀྱིས་མྱུར་དེངས་དང་། དེ་ཉིན་མང་སྦྱིན་གྲས་སུ་དམ་སེལ་ཅན་གྱི་མི་རྒན་ཞིག་རྒྱབ་འཁུར་འཁྱེར་བཞིན་དུ་མཇལ་ཕྱག་ལ་བྱུང་བས། དེས་རྐྱེན་བྱས་སམ་དགོངས་པའི་ཐུགས་དོགས་བཅས།
གང་ལྟར་གདུང་རྒྱུད་རིན་པོ་ཆེ་ཚེས་བརྒྱད་རྒྱལ་ཕུར་ཉིན་འབྱོན་རྒྱུར་ཞག་གཅིག་འགྱང་ཡང་དངོས་གཞི་རྟེན་འབྲེལ་ཤིན་ཏུ་ལེགས་པ་ནི། སྔར་ནས་མ་བསྒྲིགས་རང་འགྲིག་ནོར་བུའི་དོ་ཤལ་འདིའི་ཐོག་དྲངས་སྤྱན་གཟིགས་དུ་མ་དང་།
འཕགས་པ་རིན་པོ་ཆེའི་དབང་ཏིང་ཛྷི་ཀྵི་མར་མཆོད་གཤོམས་ཀྱིས་ཚོགས་བདག་གི་བསྐང་བ་ཐོག་མ་

དེ་ཚུགས་པར་མཛད་པའི་སྤྱན་འདྲེན་དང་བསྟུན། ཁའུ་ཕྱོགས་ནས་ཁ་བ་བུ་ཡུག་འཚུབ་པ་སོགས་ལྷ་འགོ་བའི་རྟགས་དང་བཅས། གསུང་བསྐང་ཡོངས་རྫོགས་ཉིན་ཁོངས་སུ་གྲུབ་པར་མཛད། དེ་དུས་ཡུམ་ཡང་སྙུན་གཞི་ལས་གྲོལ་བས།
ཡབ་ཡུམ་ཞལ་རྒྱས་ཏེ་དམར་པོ་སྐོར་གསུམ་གྱི་སྐུ་པར་འདེབས་གནང་དང་། ཚེས་དགུ་དང་བཅུར་ཡང་ཚོགས་བདག་བསྐང་གསོ་གནང་མུའི་དགུའི་སྲོད་འཁོར་ཙམ་ནས་བཟུང་། ཁ་བ་ཅུང་ཟད་འབབ་མུར་སྐུ་གདུང་རིན་པོ་ཆེ་བལྟམས་རན་པས།
རྗེ་རྡོ་རྗེ་འཛིན་ཉིད་ཐུགས་ལྷག་པར་སྤྲོ་བའི་ངང་ནས་རྒྱལ་ཚིང་སོགས་དེ་སྐབས་ཀྱི་ཞབས་ཕྱི་རྣམས་ལ་བསྲུང་འཁོར། སྲིད་པ་ཧོའི་ཙཀླི་བཅས་འདོགས་པར་མཛད་པ་དང་། གང་ལ་གང་དགོས་སྔགས་དང་རྩིས་སྨན་ནས་བཤད་པའི་ཉེར་མཁོ་མཐའ་དག་འདུ་མཛད་ཅིང་།
ཡུམ་ལའང་གང་ཅིའི་བཀའ་འདོམས་ལྷུས་འཐིང་ཞིབ་ལྷུག་སྩོལ་རྗེས། རྩ་བའི་བླ་མ་དམ་པ་དང་དབྱེར་མེད་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང་།
སངས་རྒྱས་སྨན་བླ། རྗེ་བཙུན་སྒྲོལ་མ་རྣམས་ལ་ཐུགས་སྨོན་གསོལ་འདེབས་རྩེ་གཅིག་ཏུ་མཛད་ཀྱིན་བཞུགས་པས། དེ་ཡང་རབ་བྱུང་བཅུ་གསུམ་པའི་ནང་ཚན་ཉི་མ་ཞེས་པ་ཆུ་མོ་ལུག་གི་ལོ།
བདག་ཅག་གི་སྟོན་པ་ལོངས་སྤྱོད་རྫོགས་པའི་སྐུར་བཞེངས་ཏེ། དཔལ་ལྡན་འབྲས་སྤུངས་སུ་ཆོས་རྒྱལ་ཟླ་བ་སོགས་ལ་ཁྱབ་བདག་དུས་ཀྱི་འཁོར་ལོའི་རྩ་བའི་རྒྱུད་གསུངས་པའི་དུས་ཆེན་དང་ཉེ་བར་ནག་ཟླའི་དཀར་པོའི་ཕྱོགས་ཀྱི་ཚེས་དགུའི་སྲོད་ཡོལ་ཙམ་ལ་སྔར་གྱི་ཁ་བ་ཆར་དུ་གྱུར་ནས་ཆེས་ཆེར་ཉིལ་

བ་དང་ཆབས་ཅིག་ཡུམ་ལ་གནོད་པ་མེད་པར་བདེ་བར་སྐུ་བལྟམས་པའི་གཏམ་བཟང་ཡབ་རྗེ་རྡོ་རྗེ་འཆང་གི་སྙན་དུ་སྒྲོན་མ་ཐག་དགའ་དགུ་ཡུས་པའི་རྣམ་པ་དང་ལྡན་བཞིན་དུ་ན་བཟའི་ཁྲོད་ནས་དབུ་ཞྭ་གང་ཐེབས་བསྣམས་ཤིག་པས་ཁ་གསར་སྤུས་ལེགས་ཤིག་ཕྱག་ཏུ་སོན་པ་དེ་བཞེས།
དེ་དུས་གནས་བཅུར་ཁ་བཏགས་མང་པོ་སྐྱ་ཉོག་གེ་མཆིས་པའི་ཁྲོད་ནས་རྗེ་བཙུན་རིན་པོ་ཆེའི་སྣང་བརྙན་གསར་བཞེངས་དང་། ལུང་བསྟན་སྒྲོལ་མ་ཟུང་ལ་སྙན་ཤལ།
ཡུམ་སྲས་ལ་བསྩལ་རྒྱུའི་ཁ་བཏགས་མཛོད་རྙིང་སྤུས་ལེགས་འབའ་ཞིག་ཕྱག་ཐེབས་རྣམས་བསྣམས་ནས་བྱོན་པས། སྔོན་གྱི་བླ་མ་གོང་མ་རྣམས་དང་ཆ་འདྲ་བར་གསུང་འབྱོན་ལ་ཁད་ལྟ་བུར་སྤྱན་གཉིས་རྗེ་ཉིད་ལ་དྭངས་གསལ་སྒྲིབ་མེད་དུ་གཟིགས་ཤུགས་ཆེ་བར་བཞུགས་པས།
རྗེ་ཉིད་ཀྱི་ཐུགས་དགོངས་ལ་སྔར་རྗེ་བཙུན་ས་སྐྱ་པའི་བསྟན་པའི་རྩ་བ་གདུང་རབས་རིན་པོ་ཆེ་འབྱོན་དཀའ་བ་དེ་ཙམ་གྱི་ཐུགས་འཁུར་བཟོད་པར་མཛད་ནས།
གང་ཅིའི་ཐད་ལ་འོན་སེང་འགྱོད་མེད་མཛད་པ་ཕྱག་ཐོག་ཏུ་ཁེལ་བ་འདིའང་བླ་མ་དཀོན་མཆོག་གི་ཐུགས་རྗེ་ཉག་གཅིག་ཏུ་འཁུམ་པས་བསླུ་མེད་རྟེན་འབྲེལ་གྱི་ཆོས་ཉིད་ལ་སླར་ཡང་ཐུགས་སྤྲོ་བའི་ངང་དུ་དར་ཅིག་འབྱམས་པར་གྱུར།
དེ་ནས་རྗེ་བཙུན་རིན་པོ་ཆེ་སྣང་བརྙན་གསར་བཞེངས་དང་ལུང་བསྟན་སྒྲོལ་མ་ཟུང་ལ་སྙན་ཤལ་དང་། སྲས་ཡུམ་ཞལ་རྒྱས་ལའང་མགུལ་དར་འབྲས་དཀར་གྱི་མེ་ཏོག་ཉིལ་བཞིན་པར་ཕར་ཕྱིན་དྲུག་གི་བཀྲ་ཤིས་ཀྱི་མངའ་གསོལ་ཡང་བཀའ་དྲིན་ཆེ།
དེ་ནུབ་ཡབ་རྗེ་ཐུགས་སྤྲོ་ཆེས་པས་འོད་གསལ་ཡེར་བ་ལྟར་

གྱུར་ཀྱང་སང་ཉིན་སྐུ་གཟུགས་རྒྱུན་ལས་བདེ་ཞིང་ཞལ་བཀོད་བདེ་བ་སོགས་ཡབ་སྲས་གཉིས་ཀའི་གྲུབ་ཚན་དང་། ནམ་ལངས་ལ་གཟིམ་ཆུང་རྩེར་ལྷ་བསངས་དང་། རྒྱུན་གྱི་ཉམས་བཞེས་སམ་བཅུད་ཉེ་བ་རྣམས་གྲུབ་ནས།
གང་གི་ཐུགས་སྲས་མཆོག་ལ་སྐུ་གསུང་ཐུགས་རྟེན་སྐུ་རྟེན་བིརྺ་པའི་སྣང་བརྙན་སྡིག་མཛུབ་ཀ་པ་ལི་ཅན་ཁྱད་མཚར། གསུང་རྟེན་རིགས་གཏེར། རིག་གནས་དུ་མ་འདུས་པའི་ཡིག་ཆ་ལམ་ཟབ་དང་བིར་སྲུང་ཕྱི་ནང་སོགས་ས་སྐྱ་པའི་ཡབ་ཆོས་དུ་མ་འདུས་པའི་དཔེ།
ཐུགས་རྟེན་ལྕགས་ཀྱི་རྡོ་རྗེ་རྩེ་དགུའི་ཐོག་དྲངས་རྟེན་འབྱུང་དངོས་སྐྱེས་བཟང་དགུ་བསྩལ་ཏེ། ཕན་བདེ་འབྱུང་བའི་སོགས་དགེ་ལེགས་ཚིགས་བཅད་དང་བཅས་བསྩལ་ཅིང་།
ཡུམ་དང་ཞབས་འབྲིང་རྣམས་ལའང་གནང་ཆ་བཅས་དང་། རྣམ་ཐར་ཞལ་གསུང་མ་གོང་འཕྲོས་ལས། བསྐྱལ་བའི་འབྲས་བུ་གདུག་འཚུབ་ཁོ་སྐྱེས་ནས། །ཉེར་གཅིག་བར་དུ་ས་ཆེན་ཀུན་བློ་ཉིད། །འབྲལ་མེད་བསྟེན་ནས་དབང་ཁྲིད་མན་ངག་ལུང་།
།རྗེས་གནང་བྱིན་རླབས་གྲངས་མེད་ཚད་མེད་ཐོབ། །ལོ་གཅིག་ནས་བཟུང་ལོ་དགུ་མ་ལོན་བར། །དྲིན་ཆེན་ཡབ་ཡུམ་རྣམས་ཀྱིས་གཅེས་པར་བསྐྱངས། །ཞེས་གསུངས་པ་ལྟར།
ཆོས་བཀའི་ཐོག་མར་རྗེ་བཙུན་ས་སྐྱ་པའི་ཡབ་ཆོས་སྐྱོབས་པ་འཆི་མེད་དབང་པོ་ལྷ་དགུའི་བཀའ་དབང་གི་སྣ་བདུན་རྫས་བརྒྱད་རྣམས་གདུང་རྒྱུད་རིན་པོ་ཆེའི་སྐུ་པང་དང་བཞུགས་གདན་ཁར་འཇོག་པར་མཛད་པས།
དེའི་ཚེ་གཞན་ལས་མཛེས་ཆགས་པ་ཞིག་བྱུང་གསུངས། དེ་ནས་གུ་རུ་དྲག་དམར་གྱི་དབང་བཅས་མཛད་ཅིང་། དེ་ནས་

དབང་ཁང་ཕུར་མཆོད་གཏོར་ཟབ་གཤོམས་ཀྱིས་སྔར་མགྱོགས་གཏང་རག་དང་། རྒྱུན་རིང་བར་ཉིན་ལྟར་སྐུའི་རྐྱེན་སེལ་དང་། བལྟམས་ནས་ཞག་བཅུ་ཟླ་བཅུ་ལོ་བཅུ་སྐུ་རིམ་གཟབ་དགོས་མཆིས་པ་བཞིན་དང་། ཞབས་རིམ་གནང་ཚུལ་དང་།
ནང་གསོ་ཡབ་རྗེ་ཉིད་ནས་སྔ་མགྱོགས་གཏང་རག་གསང་ཁོག་ཏུ་མཆིས་པའི་རྗེ་བཙུན་དྲུང་རྣམས་དང་། མཁན་ཕྱག་གཉེར་གསུམ་སོགས་ནས་ལེགས་འབུལ་དང་། གཟའ་སྐར་དགེ་བའི་ཐོག་མཚན་བྱང་དར་དཀར་ལ་མཚལ་གྱིས་དཔལ་ལྡན་ཆོས་སྐྱོང་ངམ་དབང་སྡུད་སྙིང་པོར་གསོལ་བ་ནི།
རྗེ་ས་ཆེན་གྱི་སྤྲུལ་གཞི་དེ་དང་འཁྲུངས་སྐབས་དབང་ལྷ་ཚོགས་བདག་གི་བསྐང་གསོ་ཚུགས་པས་ན་དབང་སྡུད། ས་ཆེན་གྱི་མཚན་མཐའ་སྙིང་པོར་གསོལ་བ་བཅས་འདྲི་བའི་དབུ་ཚུགས་པ་དང་ཚོགས་དུང་གསུང་བསྐུལ་སྟབས་འགྲིག་ཀྱང་བྱུང་ཞིང་།
དེ་དུས་ཆོས་གྲྭ་ལྷོ་བྱང་འདུས་ཚོགས་ལ་བདེན་ཚིག་བཀྲ་ཤིས་འགྱུར་མེད་གཡུང་དྲུང་ཐུགས་འཛིན་དུ་བསྩལ་ཞིང་།
གཞན་ཡང་སྐུ་གནང་གཅེས་རྟབས་གཏང་རག་དང་། སྤྱི་སྒེར་ནས་ཞབས་ལེགས་སོགས་རྒྱ་ཆེར་ཕུལ་ཚུལ། སྣྲོན་ཟླ་གསང་བརྟོལ་ཏེ་ལྷ་མཆོད་གཟབ་མ་འཁོར་ནས་ཆ་ཁམས་ཀྱིས་གཞས་བསུ་བཅས་ཚོམས་དམར་དུ་རྒྱན་འགྲེམས་བཅས།
ས་ཁོངས་ཡོད་དོ་ཅོག་ནས་ལེགས་འབུལ་དང་། གཏམ་སྙན་དར་འཕྱར། བགྱིས་པ་དུད་ཆུང་སོགས་མདུང་དར་མེད་པ་རྣམས་ཀྱང་རྡབ་ཤོགས་ཀྱི་དབྱུག་པ་རང་བཞིན་གྱི་རྩེ་ལ་དར་རས་འཕྱར་བ་སོགས་བྱུང་ཞིང་།
དེ་དུས་ཚོགས་ཆེན་དབུ་བྱེད་ནས་བདེན་ཚིག་ཞབས་བརྟན་བསྐུལ་

བ་དང་། མགོན་ཁང་ཁག་བཞི་ཁྱད་པར་ནང་སོར་རྟག་གཏོར་གསར་འཛུགས། གཏང་རག་སོགས་རྒྱ་ཆེར་མཛད་ཚུལ་སོགས་གོང་འོག་འདི་རྣམས་ཀྱི་ཞིབ་པ་གོང་ཡབ་རྗེའི་རྣམ་ཐར་བཞིན་དང་། དེ་དུས་ཐུགས་བསྐྱེད་རྟེན་འབྲེལ་གྱི་ཡུལ་ཕྱོགས་ཀུན་ཏུ་ཆར་དྲག་ཏུ་བབས་པ་རི་ཀླུང་གི་རྩྭ་འབྲུ་རྣམས་འབྱོར་པ་ཕུན་སུམ་ཚོགས་པས་ཚང་མ་དགའ་མགུ་ཡི་རང་ཐོག
དེ་དུས་མཛོད་པ་སོགས་ཞབས་འབྲིང་པ་རྣམས་ཀྱང་ཧ་ཅང་དགྱེས་ཚོར་གྱིས་དགོན་ཁག་སྐྱེད་བསམ་སོགས་ཀྱི་གཏང་རག་གི་ཕེབས་བསུ་སྐྱེས་ཀྱི་འགྲོ་བཞུད་རྣམས་ལའང་རྟ་རྒྱུགས་ཁོ་ན་དང་།
སྐབས་འགར་མཚན་མོ་ཤེ་མུན་འཐིབས་ཏེ་ལམ་ཆོལ་སོགས་ལ་ཡང་ངལ་དུབ་ཀྱི་རྣམ་པ་དགོད་སྒྲ་ཁོ་ན་བྱེད་པ་བྱུང་བ་སོགས་ནང་རྟགས་ཕྱིར་གསལ་དགེ་མཚན་མངོན་གྱུར་དུ་གསལ།
དེ་ནས་རིང་མིན་གསོལ་ཐབ་ལྷོར་ཕེབས་ཐོག རྗེ་རྡོ་རྗེ་འཛིན་ནས་དྲག་དམར་བསྒོམ་བཟླས་ཀྱི་ལྷའི་ང་རྒྱལ་བརྟན་པོས་ཐོག་མར།
ཨོཾ་ཨ་ཀ་ནི་སོགས་དང་། གཙུག་འབར། རིགས་གསུམ་མགོན་པོ། དེ་ནས་གུར་དྲག་རྣམས་ཀྱི་ལྗགས་སྔགས་བཟླ་བཞིན་པར་བུམ་ཆུ་དུ་མ་འཐོར་བར་མཛད་པ་དང་། སངས་རྒྱས་བྱང་སེམས་སོགས་ཀྱི་སྐུ་ཞི་དྲག་མང་པོ་རྟེན་སྒོ་རྣམས་དང་བཅས་སྐུ་གདུང་རིན་པོ་ཆེ་ཕེབས་མཚམས་ལ་གདན་འདྲེན་ཞུ་མི་མགྲོན་གཉེར་རྒྱལ་ཚིང་དང་ཚེ་བསམ་ནས་འགན་བླངས་ལྷ་ཆེན་རྒྱལ་སྒོའི་ནང་དུ་ཕེབས་པ་ནས་བཟུང་།
རྗེ་ཉིད་རྒྱལ་བ་ཚེ་མཐའ་ཡས་པའི་ངོ་བོར་བཞེངས་ཏེ།
ཚེ་གཟུངས་ཨོཾ་གསུམ་མ་ལྗགས་བཟླས་མཛད་མུར་མཐོང་སྨོན་བླ་བྲང་ཕུན་ཚོགས་གླིང་གི་གཟིམ་སྤྱིལ་གསར་

པ་རྗེ་ཉིད་ཀྱིས་གསར་བསྐྲུན། ངོ་མཚར་དཔལ་འདྲེན་དུ་ཕེབས་འཕྲལ་ཕར་ཕྱིན་དྲུག་གི་ཤིས་བརྗོད་བྱབས་ཁྲུས་སོགས་མཛད་མུར་ཆར་ཆེན་པོ་ཞིག་བབས་པས། ཡང་རྗེ་ཉིད་ཀྱི་ཐུགས་ལ་རྟེན་འབྲེལ་རབ་ལ་སྒྲིག་མི་དགོས་ཟེར་བ་དེ་འདི་ཡིན་དགོངས་པ་འཁྲུངས་ཤིང་།
གཟིམ་ཆུང་རྩེར་ལྷ་བསངས་དང་། དེ་ནས་རྣམ་འཇོམས་སྦྱངས་ཁྲུས་ཚེ་ཆོག ལོ་གཏོར་གསར་འཛུགས་རྣམས་མཛད་ཅིང་། རིག་འཛིན་ཕོ་བྲང་དང་ལྷ་ཆེན་རྩེར་བྱང་པ་ཚོགས་ཡོངས་ནས་ལྷ་བསངས་བསྐང་གསོ་སོགས་ཞལ་བཀོད་བཞིན་དང་།
གནས་དེ་དག་གི་རྩེ་ནས་ཉིན་གང་དར་འཕྱར་དུང་འབུད། གཞན་ཡང་ཀོང་གཞས་བཅས་དང་། རིམ་གྱིས་ཕུར་སྒྲུབ་འཕྲིན་འཆོལ་སྔོན་འགྲོའི་དངོས་གཞིའི་མཆོད་གཏོར་རྣམས་སྔར་བས་ལྡབ་འཕར་དང་།
བཅུ་བཞི་བཅུ་དགུ་ཉེར་ལྔ་སོགས་ལ་དཀྱིལ་འཁོར་ཟངས་དྲའི་སྒྲོམ་རྩེར་གདུགས་རྒྱལ་མཚན་བ་དན་སོགས་འཕྱར་ཞིང་། ཉེར་དགུའི་ཉིན་ཚོགས་རྫས་རྒྱ་ཆེར་བཤམས་པ་སོགས་དེང་སང་ཕུར་སྒྲུབ་གཟབ་རེས་སུ་གྲགས་པའི་རྒྱུན་འདི་བྱུང་།
ཕུར་སྒྲུབ་སྐབས་གཞིས་བྱེས་ནས་ཞབས་བརྟན་ལེགས་འབུལ་འཆར་འཕར་མང་དུ་བཞེས། ཁྲུམས་ཟླའི་ནང་ཕོ་བྲང་གཞི་ཐོག་ཏུ་ཕེབས་སྐབས་ཀྱི་བཅའ་སྒྲིག་ཀྱང་གོང་བཞིན་ལ་ཕེབས་འཚམས་བརྩེ་ཆེན་ལྷ་ཁང་དུ་གྲ་སྒྲིག་མཛད་དེ།
ས་ཆེན་སྣང་བརྙན་རིན་པོ་ཆེར་སྙན་ཤལ་མཆོད་འབུལ་བཅས་གནང་བ་འདི་ནི་འཇམ་མགོན་དབང་གི་མཚན་ཅན་ཉིད་ཀྱི་གཙུག་ལག་ཁང་དུ་ཕྱག་ཕེབས་པའི་སྒོ་དང་པོ་དང་།
དེ་ནས་གཏང་རག་སྨན་ཆབ་སོགས་ལུགས་འགྲོ་བཀའ་

དྲིན་ཆེ་ནས། ཁྲུམས་ཟླའི་གཟའ་ཚེས་དགེ་བ་ནས་ཉེར་བསྡོག་མཛད་ནས་འཁྲུངས་སྟོན་མདོས་ཆེན་གཟབ་རེས་མཛད་ཚུལ་རྣམས་གོང་ཡབ་རྗེའི་རྣམ་ཐར་བཞིན་དང་ཤིང་སྤྲེལ་གསར་ཚེས་ཀྱི་རྒྱལ་ལོའི་སྐབས་འཕྱར་དར་ཚང་མ་དཀར་པོ་དང་།
ཚོགས་པས་གོས་བེར་གྱོན་པ་སོགས་སྔར་སྲོལ་ལ་མེད་ཀྱང་ཁྱད་མཚར་མཛད། ལོ་གསར་བཞུགས་གྲལ་གཟབ་མའི་ཐོག་སྡེ་དགེ་སྐུ་ཚབ་ནས་ད་ལྟར་ཞལ་གྲོར་བཞུགས་པའི། གཟུངས་གྲྭ་ལྔའི་སྐུ་སྒྲོས་གཙང་འདི་རྣམས་ཕུལ་ཞིང་།
ཟླ་བ་དེ་འཁྲུངས་ཟླའི་བཅུ་པ་སྐུ་དོགས་དུས་ཡིན་པ་བཞིན་ཡབ་རྗེ་མཆོག་ནས། དེ་ལོའི་དཔྱིད་དབྱར་སྟོན་སོགས་འདི་ཁུལ་ལ་རིམས་ནད་ཡོད་མུར་གདུང་རྒྱུད་རིན་པོ་ཆེར་ཡང་བེག་གེ་བཞེས་པས་མགུལ་མི་བདེ་བ་འཁྲུངས་འཕྲལ་རྗེ་ཉིད་ནས་རི་ཁྲོད་མ་དང་།
ལྗགས་ཆུ། སྐུ་རིམ་རྣམས་ནར་མར་གནང་བས་མྱུར་དུ་སྙུན་ལས་གྲོལ་བས་ཡབ་རྗེ་ཉིད་ཐུགས་སྤྲོ་བས། སྒོ་རུམ་ནང་སོ་སོགས་སུ་ཕེབས་ཏེ།
སྔར་སྐུ་བལྟམས་དུས་གཏང་རག་ལ་ཕུལ་བའི་ལྷ་མདུང་ལ་དར་ཡུག་རིང་མོ་རེ་གསོལ་བར་མཛད་དོ། །དགུང་གྲངས་གསུམ་དུ་ཕེབས་པ་ཤིང་བྱ་ལོ་ཡབ་རྗེ་རྡོ་རྗེ་འཆང་གི་དགོངས་བཞེས་ཐུན་མོང་མ་ཡིན་པ་ཞལ་གྲོ་ལྷ་ཁང་རྟེན་དང་བརྟེན་པ་བཅས་པ་སྔར་མེད་གསར་དུ་བསྐྲུན་ཚུལ་རྣམས་གོང་ཡབ་རྗེའི་རྣམ་ཐར་བཞིན་དང་སྐུ་རྣམ་བཞེངས་ཟིན་ནས་རབ་གནས་ཡོན་སྒོར་རྗེ་ཉིད་བྱོན་ཐོག་རྟེན་གཙོ་རྣམས་ཀྱི་དབུ་ཐོག་གདུགས་དང་།
སྐུ་མདུན་དུ་མཆོད་པའི་བྱེ་བྲག་བླ་བྲེ། འཕན།

མར་མེ། ཞལ་ཟས། རྔ་ཟླུམ། འཁར་རྔ། དུང་སོགས་གཙུག་ལག་ཁང་གི་ཉེར་སྤྱད་རྣམས་ཕྱག་ཏུ་བསྟར་ཙམ་རེ་མཛད་ནས། སྐུ་རྣམས་ཀྱི་དྲུང་དུ་ཕུལ་ཏེ། བཞུགས་ཁྲི་ལ་ཕེབས་པའི་ཐོག་ལའང་དེ་འགྲིག་པས་རྫས་བརྒྱད་མངའ་གསོལ་ཤུགས་འབྱུང་དུ་བྱུང་བའང་སྔར་འདྲ་འདྲ་འགྲིག་འགྲིག་མཛད་པ་མ་ཡིན་པར།
རང་འགྲིག་དེ་རིང་རྣམ་པ་ཀུན་ཏུ་མང་དུ་བྱུང་བ་རྣམས་ནི་ཡབ་སྲས་ཡུམ་བཅས་ཀྱི་ངོ་མཚར་བའི་མཛད་པ་ཤ་སྟག་དང་།
རབ་གནས་ཞབས་བསྐོར་དང་སྟབས་མཚུངས་སྣང་བརྙན་གསར་བཞེངས་རྣམས་ཞལ་གྲོ་གཙུག་ལག་ཁང་དུ་སྤྱན་དྲངས་ཚུལ་དང་། མེ་ཏོག་གི་ཆར་སྔར་སུས་ཀྱང་དྲན་མ་མྱོང་བ་ལྟ་བུ་བབས་པ་ཡབ་སྲས་ཟུང་གི་གྲུབ་མཚན་ངོ་མཚར་བ་དང་།
གཞན་ཡང་གཞོན་ནུ་ཉིད་མནལ་དང་འོད་གསལ་འདྲེས་པར། བྲམ་ཟེ་ཚངས་པ་ཚངས་པར་ཤེས། ཞེས་སོགས་མཚན་བརྗོད་ཀྱི་ཚིག་འགའ་རང་བྱུང་དུ་གསུངས་པ་ནི་འཇམ་དབྱངས་ས་པཎ་གྱིས་ངེད་ཀྱི་མི་རྒྱུད་མནལ་མ་ལ་འོད་གསལ་རེ་རྒྱུན་དུ་ཡོད་ཚུལ་གསུངས་པ་མ་ཟད།
འཁྲུངས་རབས་ཀུན་ཏུ་འཕགས་པ་འཇམ་དཔལ་གྱིས་རྗེས་སུ་བཟུང་བའམ། ཡང་ན་དངོས་དང་དབྱེར་མ་མཆིས་པ་ཁོ་ནར་མངོན། གཞན་ཡང་ཞལ་གྲོའི་སྐོར་རབ་སྟོན་བཅས་རྒྱ་ཆེར་མཛད་པ་རྣམས་གོང་ཡབ་རྗེའི་རྣམ་ཐར་སྐབས་ཞིབ་པར་སྨོས་པ་བཞིན་དང་།
དགུང་གྲངས་བཞིར་ཕེབས་པ་མེ་ཁྱི་ལོར། ཡབ་རྗེ་མཆོག་ནས་ཡུམ་སྲས་རྣམས་ལ་གདུགས་དཀར་ཉེར་བདུན་མ་དང་། གཤེད་དམར་ལྷ་ལྔ་རྣམས་ཀྱི་དབང་སླར་བྱུང་གི་

དགེ་མཚན་དུ་མ་དང་ལྡན་པས་གསན་པར་མཛད་ཅིང་། དགུང་གྲངས་བཞི་པ་མེ་ཁྱི་ལོར་འཇམ་མགོན་གཅུང་རིན་པོ་ཆེ་བལྟམས་པའི་སྐོར་འོག་ཏུ་གསལ་ཞིང་། དགུང་གྲངས་ལྔར་མེ་ཕག་ལོ་གཞི་ཐོག་ཤར་ནུབ་མཐོ་དམའ་སྙོམས་སྐབས་སོགས་དང་།
དགུང་གྲངས་དྲུག་པ་ས་བྱི་ལོ་མཛོད་པ་ཤེས་རབ་ཕུན་ཚོགས་འདས་ཚབ་ལྕམ་གྲའི་དྲུང་ཡིག་ཀུན་ཕུན་མཛོད་པར་འཁོད་སྐབས་དང་། ནང་སོ་མགོན་ཁང་ཉམས་གསོ་སོགས་གོང་ཡབ་རྗེ་དམ་པའི་རྣམ་ཐར་དུ་ཞིབ་པར་སོང་བ་བཞིན་མཛད་ལོ་དང་།
དགུང་གྲངས་བདུན་པར་གཞོན་ནུ་ཉིད་ཀྱི་ཨ་ཎིར་གྱུར་པ་མཆོག་གསུམ་མ་སྐུ་མ་འཚོ་བ་ཡབ་རྗེ་མཆོག་ནས་གཤེགས་རྫོང་ཞབས་འཇུག་རྣམས་དང་གདུང་སྲས་ཟུང་ལ་དབང་སོགས་རྒྱས་པར་མཛད་ཅིང་།
ལོ་དེའི་སྣྲོན་ཟླའི་ཚེས་འགོར་འཇམ་མགོན་གཞོན་ནུ་ཉིད་སྐུ་ཡོན་གསན་སྦྱང་ཐོག་མ་གནང་རྒྱུའི་སྐུ་རིམ་དུ། འཇམ་དབྱངས་ཆོས་རྒྱལ་མ་སྤྱན་འདྲེན་གྱིས་མཆོད་གཤོམ་རྒྱས་པ་དང་བཅས་འཇམ་འདོན།
བསྐང་བཤགས། སྐུ་ཁྲུས་སོགས་ལ་ཐུགས་བརྩོན་དང་། ཚེས་གསུམ་གཟའ་ཆོས་དགེ་ཉིན་ཡབ་རྗེ་རྡོ་རྗེ་འཆང་ཆེན་པོ་ཉིད་ནས་ཡོན་ཏན་ཀུན་གཞིའིི་ཡི་གེའི་མ་མོ་འཛིན་ཆོས་བཅས་འབུལ་གནང་གི་སྔོན་འགྲོར།
སྐུ་གསུང་ཐུགས་རྟེན་སོགས་ཀྱིས་རྗེས་དྲངས། ཕན་བདེ་འབྱུང་བའི་སོགས་བསྟན་འཛིན་ཡུན་བརྟན་སྐུ་ཚེ་རྒྱས་ཤིང་བཞེད་དོན་འགྲུབ་པའི་ཐུགས་སྨོན་དང་། ཁྱད་པར། སྒྲུབ་དང་སུན་འབྱིན་གསལ་བའི་ཉི་འོད་ཀྱི།
ཞེས་སོགས་ཀུན་མཁྱེན་ཆེན་པོའི་ཚད་མའི་ལམ་རིམ་ནས་

འབྱུང་བ་དང་། གཞུང་བརྒྱ་འཆད་པའི་ལྕེ་བདེ་བློ་གསལ་ཞིང་། །སོགས་ནས་ཡོངས་རྫོགས་བསྟན་པའི་བདག་པོར་འགྱུར་བར་ཤོག །ཅེས་ས་ལོ་ཆེན་པོའི་རྣམ་ཐར་དཀོན་མཆོག་ལྷུན་གྲུབ་ཀྱིས་མཛད་པ་ནས་འབྱུང་བ་དེ་སྨོན་ལམ་དུ་བསྒྱུར་གནང་དང་།
ཐུབ་པའི་བསྟན་པ་རིན་ཆེན་གཞལ་མེད་ཁང་། །ཞེས་སོགས་ནས། བསྟན་བཅོས་ཉི་མའི་སྣང་བ་རྒྱས་བྱེད་ཤོག །ཅེས་སྡོམ་གསུམ་རབ་དབྱེའི་གཤམ་ནས་འབྱུང་བ་དེ་སྨོན་ལམ་དུ་བསྒྱུར་གནང་སོགས་མཁས་པའི་མཛད་པ་འགྲུབ་པའི་ཐུགས་སྨོན་རྣམས་འབྲས་དཀར་གྱི་ཆར་ཉིལ་བཞིན་དུ་མཛད་རྗེས།
གླེགས་ཤིང་ལ་གསེར་བྲིས་ཀྱི་ཀ་མད་སུམ་ཅུ་ནས་འབུལ་བར་མཛད་པས། ཀ་ཡི་གི་གུ། ཞབས་ཀྱུ།
འགྲེང་བུ། ན་རོ་རྣམས་ཕུལ་བས་ཨ་ཡིག་བར་ལ་རིགས་འགྲེ་ནུས་ཏེ་མཁྱེན་པ་དང་། གསུང་སློབ་རྣམས་ཀྱང་ལན་གཉིས་གསུམ་ལ་མཁྱེན་པ་སོགས། འཇམ་མགོན་བླ་མས། སྐྱེ་བ་གཞན་དུ་སྦྱངས་པ་དང་། །མཁས་པ་དུ་མ་བསྟེན་པ་དང་།
།རྣམ་པར་དཔྱོད་པའི་བློ་གྲོས་ཀྱི། །ཤེས་བྱ་ཀུན་ལ་འཇིགས་མེད་ཐོབ། །ཅེས་གསུངས་པ་ལྟར། ཡབ་རྗེ་ཆོས་ཀྱི་རྒྱལ་པོ་ཉིད་ཐུགས་དགྱེས་པའི་རྩེར་སོན། དེ་ནས་ནང་སོའི་རབ་སྟོན་སྐབས་ཀྱི་ཡོན་སྒོར་འཇམ་མགོན་གཞོན་ནུ་སྐུ་མཆེད་ཞལ་ངོ་རྣམས་དང་ཕྱག་གཉེར་བཅས་ཕེབས་པར་དེའི་ཚེ་འཇམ་མགོན་གཞོན་ནུའི་ཕྱག་ཏུ།
རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་ཀྱིས་བསྐྲུན་པའི་ས་ལེ་སྦྲམ་གྱི་ཁམས་ལས་གྲུབ་པའི་བུམ་པ་ཆ།
ཕུད་དམ། ཕུད་ཕོར། འདྲེན་ཆས་ཆ་ཚང་གསུམ་སོགས་གསེར་སྤྱད་མང་དུ་མཆིས་པའི་ནང་ནས་གསེར་གྱི་ཕུད་

ཕོར་གཡུ་ཁྲའི་རྟགས་བརྒྱད་ཅན་ཕྱེད་མར་གྱིས་ཕྱུར་བ་དང་། རྗེ་བཙུན་དྲུང་རྣམས་ཀྱིས་སྣ་བདུན་སྣ་ལྔ་རྫས་བརྒྱད་སོགས་ཀྱི་ཙཀླི་ཡུམ་མཆོག་ནས་གསེར་དམ་ཞོས་གང་བ། ཕྱག་གཉེར་སོགས་ཚང་མས་ཞི་དྲག་གི་མཆོད་པ་བག་དྲོ་བ་བསྣམས་ནས་རིམ་བཞིན་གྱིས་འབུལ་གནང་གིས་ཡབ་རྗེ་མཆོག་ནས་ཡོན་སྒོ་རྒྱས་པར་མཛད་ནས་ཚོམས་ཆེན་དུ་རབ་སྟོན་ལེགས་འབུལ་ཐོག་འཇམ་མགོན་གཞོན་ནུས་ཕྱག་དབང་ཐོག་མ་སྩོལ་ཞིང་།
 འདི་ལོ་བསྟན་འགྲོ་སྤྱི་བྱེའི་བདེ་ཐབས་སུ་དགོངས་སྨིན་ཟླའི་ནང་།
ཡབ་རྗེ་མཆོག་ནས་གུར་མགོན་ལས་ཚོགས་དམར་ཆེན་གཏོར་བཟློག་དགེ་མཚན་དུ་མ་དང་བཅས་འཕེན་གནང་མཛད་ཅིང་། མཁས་དབང་ཞེ་ཆེན་དྲུང་ཡིག་འདི་འབྱོར་གྱིས་རྗེ་ཡབ་སྲས་རྣམས་ཀྱི་ཐུགས་བཞེད་ཐུན་མོང་མ་ཡིན་པ་རིག་གནས་སློབ་གྲྭ་གསར་འཛུགས་མཛད་ལོ་དང་།
དགུང་གྲངས་བརྒྱད་དུ་ཕེབས་པ་ལྕགས་སྟག་ལོར་ལྷ་ཆེན་སྐས་རིང་དང་། རྔ་བོ་ཆེ་སོགས་སྔར་མེད་གསར་སྐྲུན་མཛད་དེ།
སྣྲོན་ཟླའི་ཉེར་གསུམ་ལ་སྐས་འཛུགས་དང་། ཆུ་སྟོད་ཚེས་བཞིར་ཞལ་དྲོའི་སྐབས་ཞལ་ངོ་རྣམས་དང་། མཁན་ཕྱག་གཉེར་གསུམ་དྲུང་རིགས་བན་ཚང་པ་སོགས་ཚང་མ་གཟབ་བཞེས་ཀྱིས་སྐས་གཤམ་དུ་ཡབ་རྗེ་རྡོ་རྗེ་འཆང་ནས་ཆོས་དུང་རིན་པོ་ཆེ་ཕྱག་ཏུ་བཞེས།
འཇམ་མགོན་སྐུ་མཆེད་ནས་ཚེ་དཔག་མེད་དང་། བཀྲ་ཤིས་རྫས་རྟགས་ཀྱི་ཙཀླི་སོགས་ཕུལ། ཞལ་དངོས་དང་གཞན་རྣམས་ནས་ཕྱག་ཆ་གང་འོས་བཅས་ཡབ་རྗེ་རྡོ་རྗེ་འཆང་མཆོག་ནས་སྐས་ཐེམ་གྱི་གྲངས་དང་མཐུན་པའི་ཤིས་བརྗོད་རྒྱས་

པར་མཛད་སྐབས་གཙུག་ལག་ཁང་གི་སྲུང་མའི་རྣམ་འཕྲུལ། བྱིའུ་ཞིག་སྔོན་ལ་ཕེབས་བསུའི་ཚུལ་གྱིས་འགྲོ་ཞིང་སྐས་འོག་གི་ནང་དུ་ཡར་འགྲོ་ཚང་མར་ཕྱག་དབང་རྫོགས་ནས་རྩེར་ཡབ་སྲས་གསུམ་ཞལ་རྒྱས་ནས་ལྷ་བསངས་སྐབས།
བྱ་རོག་སྣུམ་བག་ཅན་གསུམ་འོངས་ཏེ། དབུས་མའི་མཆུ་ཡས་མས་མར་གྱིས་དཀར་པོར་བྱས་ཏེ། གསུམ་ག་རྗེའི་ཞལ་དཀྱིལ་ལ་ལྟ་བཞིན་དུ་སྐད་སྙན་སྒྲོག་པར་བྱེད་དོ། །དེ་དུས་ཞལ་ངོ་བྱིངས་རྣམས་ཐེག་ཆེན་ཕོ་བྲང་དུ་བཞུགས་ཤིང་།
བཀའ་རམས་ནས་ཐིགས་གཡབ་ཤར་གྱི་བྱང་དུ་ཚེ་ཆོག སྒྲིག་པ་ཡན་གྱི་དེའི་ལྷོར་འདུལ་ལུང་སྡེ་བཞི། འབུམ་སྡེ་ལྔ་སོགས་གསུང་སྒྲོག མཛོད་ནག་གཏོར་སྤོད་སོགས་ཞིབ་པར་གོང་ཡབ་རྗེའི་སྐབས་སུ་བཀོད་པ་བཞིན་བར་ལམ་ལྷ་ཁང་བྱང་གི་སྐས་ལ་བབས་ཏེ།
ཕྱི་དྲོ་སྡེ་ཡངས་སུ་ཀོང་གཞས་སོགས་དགའ་སྟོན་ལ་རོལ་པར་མཛད་པ་དང་། དབྱུག་ཟླའི་ནང་དུ་ཆོག་མང་བདེ་ཀྱཻ་གསང་གསུམ་ལ་རབ་གནས་སྦྱོར་གནང་གི་ས་སྐོར་དང་།
སྐས་རིང་སྒོ་རྔ་སོགས་རབ་གནས་འབྲིང་པོ་མཛད་པའི་ཡོན་སྒོར་འཇམ་མགོན་སྐུ་མཆེད་ཕེབས། སྦྱོར་གནང་གི་ས་སྐོར་དང་། ཞབས་བསྐོར་ལ་ཡང་ཕེབས་པར། འཇམ་མགོན་གཅུང་རིན་པོ་ཆེ་སྲས་རྫིས་རྒྱབ་ཏུ་གདན་དྲངས་ཏེ།
བརྡལ་ལ་བཞུགས་ཁྲིར་མནལ་སྤྲོ་ཉམས་ཀྱིས་སད་པ་ནི། མདོ་སྡེ་རྣམས་ལས། དེ་བདེ་བར་གཉིད་ཀྱི་ལོག་ཅིང་། བདེ་བར་སད་པར་འགྱུར་རོ། ཞེས་གསུངས་པ་བཞིན་དང་།
ཕྱི་བསྐོར་འཁོར་ནས་ཡབ་རྗེ་ཆོས་ཀྱི་རྒྱལ་པོ་ཉིད་ནས་གསུང་བསྔོ་རྒྱས་པ། བཀྲ་ཤིས་ཀྱི་མཐའ་བརྒྱན་པ་བཅས་མཛད། ཉི་མ་

ཡང་གཞན་ལས་རིང་བ་བྱུང་བར། རྗེ་ཡབ་སྲས་རྣམས་ནས་འཛིན་པར་མཛད་པ་ཡང་གླེང་བ་བྱུང་། དེ་སྔོན་གཞི་ཐོག་རྩེར་སྐུ་ཡོན་ཁང་གསར་བསྐྲུན་མཛད་པར་དབྱུག་ཟླའི་ཉེར་གསུམ་ནས་བདུན་ཕྲག་གཅིག་ཕུར་སྒྲུབ་རྡུལ་དཀྱིལ་སྟེང་ནས་ཉིན་གང་མ་མཛད་སྐབས།
གཉའ་ནང་ཤོ་དཔོན་ཇིའི་སང་ཁ་ཤ་ཁའི་སྲས་དཔོན་གཡོག་ལྕགས་སོགས་དངོས་པོ་མང་པོའི་འབུལ་ཆ་དང་བཅས་འབྱོར་ཞིང་། ཇིའི་སང་ལ་བྱང་ཆོག་ཀྱང་གནང་། སྨིན་ཟླའི་ཚེས་གཅིག་ལ་རྩེ་ཐབ་པར་ཐབ་བཅས་ཉམས་གསོ་གྲུབ་པའི་རྩེར་ལྷ་བསངས།
ཐབ་གོང་འོག་ཏུ་ཁྲུས། མདོ་ཀློག་པ་རྣམས་བན་ཚང་དབུ་བྱེད་ཟུང་ལ་བཀས་མངགས། དེ་ནས་བྱིན་རླབས་ཀྱི་གཟི་འོད་འབར་བར་མཛད་པའི་སྐུ་ཡོན་ཁང་དུ་འཇམ་མགོན་གཞོན་ནུར་གྱུར་པ་སྐུ་མཆེད་ས་ཞུ་བཞེས་ཏེ་ཐོག་མར་ཞལ་དྲོའི་རྟེན་འབྲེལ་ཚར་དུ་དངར་བ་དང་བཅས་ཕེབས་སྐབས།
སྔ་དྲོར་ཁ་བ་ཉིལ་བ་དང་ཉི་འོད་གསལ་བ་གཉིས་ཀ་བྱུང་བ་ནི་ཕུགས་ཀྱི་དགེ་མཚན་ངོ་མཚར་ཅན་དང་།
གནས་དེར་ཕུར་པའི་ཞི་བའི་སྲེག་བླུགས་ཀྱང་མཛད་རྗེས། ཡབ་རྗེ་རིགས་བརྒྱའི་ཁྱབ་བདག་མཆོག་ནས་གསོལ་ཐབ་ཡས་མས་སུ། རབ་གནས། རྣམ་འཇོམས། ཚོགས་བདག་གསུང་བསྐང་བཅས་དང་།
སྐུ་ཡོན་ཁང་དུ་རྟེན་མཆོད་རྒྱུན་བཞུགས་སྟེང་དམིགས་བསལ་འཇམ་དབྱངས་རྩོད་རྒྱལ་མ། བླ་མ་གོང་མའི་རྒྱ་དཔེ་གླེགས་བམ། རྣམ་རྒྱལ་མཆོད་རྟེན། སྒྲོལ་མ་གཙུག་ལག་ཁང་སྟེང་མའི་ཚེ་དཔག་མེད་ལྷ་དགུའི་རྟེན་གཙོ་སངས་རྒྱས་ཚེ་དཔག་མེད་སོགས་མཆོད་ཚོགས་དང་བཅས་པར་ཚེས་

བརྒྱད་ཉིན་རབ་གནས་མཛད་རྗེས་སྐུ་ཡོན་ཁང་དུ་ཐུགས་གཉེར་དབུ་ཚུགས་ཐོག་ཞལ་དྲོའི་རྟེན་འབྱུང་རྫས་ཀྱིས་ཐོག་དྲངས། འཇམ་མགོན་གཞོན་ནུ་རྣམ་གཉིས། སྐུ་ཡོན་པ་བཅས་ལ་ཞལ་དྲོའི་བཀྲ་ཤིས་པའི་མགུལ་དར་སོགས་བསྩལ་ཏེ་ཡབ་རྗེ་རྡོ་རྗེ་འཆང་ཉིད་སྒོ་རུམ་དུ་ཕེབས་ཏེ།
ལྷ་བསངས། གུར་ལྕམ་དྲལ་ལ་གཏོར་བསྔོ་བརྒྱ་ཚར། བསྐང་གསོ་འཕྲིན་འཆོལ། ཐོས་བསམ་སྒོམ་གསུམ་དང་འཆད་རྩོད་རྩོམ་གསུམ་དར་བའི་འདོད་གསོལ་སྨིན་གྲུབ་རྣམས།
སྐུ་ཡོན་ཁང་དུ་སྐྱབས་སེམས་བླ་མ་ཡི་དམ་གྱི་སྐུ་བསྟོད་སྔོན་འགྲོའི་སྡོམ་གསུམ་རབ་དབྱེ། རྩ་འདོན། བསྔོ་སྨོན་ཤིས་བརྗོད་སོགས་ཞལ་དྲོའི་ཆེད་དུ་ཐུགས་བསྐྱེད་ཀུན་བཟང་སྨོན་ལམ་གྱི་རྗེས་འགྲོ་མཛད་པ་དང་།
དགུང་གྲངས་དགུར་ཕེབས་པ་ལྕགས་ཡོས་ལོར་ལྗོངས་འདིར་རྡོ་རྗེ་ཚེར་མའི་ནད་རིམས་མཐོ་བ་གཞུང་སའི་བཀའ་འབྲེལ་ཡབ་རྗེ་མཆོག་ནས་ལོ་ཕྱི་ནང་དུ་ལོ་གྱོན་མའི་ནད་རིམས་ཞི་ཆོག
ཆ་གསུམ་སོགས་གཏོར་མའི་རིགས། ཁྱད་པར་ལྷ་མོ་རྗེ་ཁོལ་གྱི་མདོས་སོགས་མཛད་པས་ཉམས་ཉེས་ཆེ་བར་མ་གྱུར། དགུང་གྲངས་བཅུ་ཕྲག་གཅིག་ཏུ་ཕེབས་པར་ཇི་སྐད་དུ། རྣམ་ཐར་ཚིགས་བཅད་གོང་འཕྲོས་ལས།
ལོ་བཅུ་པ་ལ་རྩ་རྒྱུད་བརྟག་གཉིས་རྒྱུགས། །དེ་ནས་བཟུང་སྟེ་བཅུ་དྲུག་མ་ལོན་པར། །ཡབ་ཡུམ་གནས་སློབ་རྣམས་ཀྱི་ཐུགས་རྗེ་ལས། །ཕུར་སྒྲུབ་ལ་སོགས་སྒྲུབ་མཆོད་ཐམས་ཅད་དང་། །དབྱར་དགུན་ཆོས་ཐོག་བཀའ་བཞི་རྣམ་འགྲེལ་སོགས།
།བཤད་གྲྭ་སྐོར་གྱི་རྒྱུགས་སྤྲོད་མང་སྤྲད་ནས། །ཆོས་ཐོག་རྣམས་ལ་བཤད་པ་མང་དུ་རྒྱབ། །གཞན་

ཡང་ཆོས་སྤྱོད་བསྐང་བ་མང་དུ་སྦྱངས། །ཞེས་གསུངས་པ་ལྟར། ས་ཟླའི་མཇུག་བས་སེ་ཏཱ་ལ་སྦོ་ཤོག་ཐུའི་གསུང་མངགས་ཞིབ་ཆ་བཅས། བླ་མ་སངས་རྒྱས་དོན་གྲུབ་དཔོན་གཡོག་འབྱོར་པ་རྗེ་ཉིད་རིལ་སྒྲུབ་བཅད་རྒྱ་དང་འགྲིག་པས་ཞག་འགའ་སྒུགས་ཐོགས་ནས།
རྟེན་འབྲེལ་རབ་ལ་སྒྲིག་མི་དགོས་པར་འགྲིག་པ་ནི། སྣྲོན་ཟླའི་ཚེས་གཉིས་ལ་འཇམ་མགོན་ཁམས་གསུམ་དབང་འདུས་ཉིད་ཀྱཻ་རྡོ་རྗེའི་རྒྱུད་འདོན་ལ་ཐོག་མར་ཕེབས་དུས་བླ་མ་དཔོན་གཡོག་ལ་འབྱོར་ཕྱག་ཐོག་ཁོང་ཚོའི་མགུལ་ལ་བཀྲ་ཤིས་པའི་ལྷ་དར་ཕུལ་བ་དང་།
གཞན་ཡང་ཚོམས་ཆེན་དུ་ལམ་འབྲས་བླ་བརྒྱུད་གོས་ཡོལ་སོགས་རྒྱན་འགྲེམས། སྐུ་ངོ་རྣམས་དང་། ལྷ་སྡེ་མི་སྡེ་བཅས་བས་ཞབས་བརྟན་ལེགས་འབུལ་དྲུང་འཁོར་གྱི་གཞས་སོགས་རྒྱ་ཆེར་མཛད་པ་དངོས་དོད་ཀྱང་།
ལོ་རྒྱུས་གསལ་བ་མི་སྣང་། ཚེས་གསུམ་ཉིན་སྤྲུལ་པའི་ལྷ་ཁང་ཆེན་མོ། ཟབ་པའི་ཡང་རྩེ་བླ་མའི་རྣལ་འབྱོར་ཉམས་བཞེས་པ་མདོ་སྔགས་ཚོགས་ཡོངས་ཀྱི་དབུ་རྗེར་ཡང་ཡབ་སྲས་བྱོན་ཐོག
དམ་ཚིག་འགྱུར་མེད་བས་སེ་ཕྱག་རྡོར་སྐྱབས་ཀྱི་གསུང་ཤོག་རྟེན་གྱ་ནོམ་པས་ཐོག་དྲངས། མཎྜལ་གྱིས་གཙོས་དངུལ་བྲེ་ཆེན་མང་པོའི་འབུལ་ཆེན་མཛད་པ་སོགས་དགེ་ལེགས་རྟེན་འབྲེལ་བཟང་པོ་རབ་འབྱམས་རྒྱལ་བའི་ཞིང་ཁམས་སུའང་ཁྱབ་ཅིང་གྲུབ་པར་གྱུར་ཏོ།
།དེ་རྗེས་ལོ་དེའི་གྲོ་བཞིན་ཟླ་བར་འཇམ་མགོན་དབང་གི་མཚན་འཆང་ཉིད་དཔལ་ཆེན་བཛྲ་ཀི་ལ་ཡའི་སྒྲུབ་མཆོད་སྐབས།
ཚོགས་དབུ་ཐོག་མར་ཕེབས་ཏེ་གར་འཆམ་སོགས་ཆོ་ག་ཕྱག་ལེན་ཐམས་ཅད་ཀུན་གྱི་ཡིད་འཕྲོག་པར་མཛད་པ་དང་། ཁྲུམས་ཟླའི་ཚེས་

བརྒྱད་ལ་ཕུན་གླིང་དབང་ཁང་དུ་ཡབ་རྗེ་དཀྱིལ་འཁོར་རྒྱ་མཚོའི་རིགས་བདག་མཆོག་ནས། གསང་ཆེན་བླ་ན་མེད་པའི་རྒྱུད་ཀྱི་གཙོ་བོ་རྗེ་བཙུན་ས་སྐྱ་པའི་ཡབ་ཆོས་དྲི་མ་མེད་པ་བཅོམ་ལྡན་སྙིང་པོ་ཀྱཻ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་སྐུ་ཚེ་འདིར་རགས་པའི་ཕུང་ཁམས་སྐྱེ་མཆེད་རྣམས་ལྷ་དང་ཡེ་ཤེས་ཀྱི་ངོ་བོར་བསྐྱེད་ཅིང་གསལ་འདེབས་པ་དང་སྦྱང་གཞི་སྦྱོང་བྱེད་ངོ་འཕྲོད་པའི་སྨིན་བྱེད་དབང་གི་ཆུ་བོས་སྨིན་པར་མཛད་དེ་རྩ་སྔགས་བཟླས་ལུང་བཅས་བསྩལ་བ་གསན་ཅིང་།
དགུང་གྲངས་བཅུ་གཅིག་དུ་ཕེབས་པ་ཆུ་སྦྲུལ་ལོར་ཡབ་རྗེ་རྡོ་རྗེ་འཆང་ཉིད་སྐུ་ཕྲེང་འཚུབ་པས་ལོ་གང་ཕྱིར་ཕེབས་སྤངས་ནས་བཞུགས་སྐབས།
དག་སྣང་དུ་ཟི་གུ་ལྷ་ཁང་འདྲ་མོ་ཞིག་ཡབ་རྗེ་མཆོག་ལ་ཚེ་དཔག་མེད་སྣང་བརྙན་ཆེ་ཆུང་སྣ་ཚོགས་དང་རྗེ་ཉིད་ལ་རྣམ་རྒྱལ་གྱི་སྐུ་བརྙེས་པ་འཁྲུངས་པ་ན་ཡབ་རྗེ་མཆོག་གི་སྐུ་ཕྲེང་གི་འཚུབ་མ་ཞི་ཞིང་འཇམ་མགོན་གཞོན་ནུ་གང་ཉིད་མི་མཐུན་པའི་ཕྱོགས་ལས་རྒྱལ་བའི་མཚན་མར་གོར་མ་ཆག
ཆུ་སྟོད་ཟླ་ནང་ཡབ་རྗེ་རྡོ་རྗེ་འཆང་ནས་སྣོད་བཅུད་སྤྱི་བྱེའི་ཕྱྭ་གཡང་འཕེལ་ཕྱིར་སྡེ་དགེ་ཞུ་ཆེན་རིན་པོ་ཆེའི་གསུང་རབ་བཞིན་ལ་རང་ལུགས་དབྱངས་རོལ་ཕྱག་ལེན་སྦྱར་བ་ཐོག་མར་གནང་སྐབས།
གྲོལ་ཉིན་ཕྱྭ་སྒོ་དབྱེ་སྐབས། འཇམ་མགོན་སྐུ་མཆེད་ཡུམ་མཆོག་བཅས་ཕྱྭ་རྫས་ལྟ་བར་ཕེབས་ཤིང་། གྲོ་བཞིན་ཕུར་སྒྲུབ་སྐབས་ཡབ་སྲས་ལྷན་རྒྱས་ཀྱིས།
ཕུར་ཆ་སོགས་ཁྱད་བྱང་ནས་བཞེས་ཏེ། གནས་བཅུ་ལྷ་ཁང་དུ་དཔལ་རྡོ་རྗེ་གཞོན་ནུའི་སྒྲུབ་མཆོད་རྒྱས་པར་མཛད་ཅིང་། སྨིན་ཟླའི་ནང་རྗེ་ཡབ་སྲས་རྣམས་

ཀྱི་ཐུགས་བཞེད་ཐུན་མོང་མ་ཡིན་པ། ལྷ་ཆེན་ཁྱམས་སྟོད་དུ་ད་ལྟའི་གསེར་ཁྲི་རིན་པོ་ཆེ་གསར་བསྐྲུན་གྱི་ཞལ་གྲོ་ཚོགས་དབུར་ཡབ་སྲས་ཞལ་རྒྱས་ནས་ཕེབས་སྐབས་དགེ་འདུན་ཚོགས་ཡོངས་ལ་བསྙེན་བཀུར་དང།
དེ་ཉིན་འབུལ་བ་རྣམས་དངོས་ཐོག་ཏུ་ཕབ་པ་དངུལ་སྲང་ལྔ་སྟོང་སུམ་བརྒྱ་དང་བཞི་ལ་སོགས་པ་བྱུང་བ་ཞིབ་རྒྱས་གོང་ཡབ་རྗེ་རྡོ་རྗེ་འཆང་གི་རྣམ་ཐར་བཞིན་དང་། དགུང་གྲངས་བཅུ་གཉིས་ལ་ཕེབས་པ། རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་རླབས་པོ་ཆེས་དཔལ་ས་སྐྱར་དཔལ་ལྡན་ཆོས་ཀྱི་གྲགས་པས་མཛད་པའི་རྒྱས་པའི་བསྟན་བཅོས་ཚད་མ་རྣམ་འགྲེལ་གཞུང་སྐྱོར་ཚེས་མཆོད་ཐོག་མར་ཚུགས་སྐབས།
མ་བསྒྲིགས་རང་འགྲིག་གི་ངོ་མཚར་དུ།
ཨོད་དུ་སུ་ཛ་སག་བས་སེ་ཏཱ་ལས་ཚེ་ཆེན་ཚོ་ཐུར་བཀྲ་ཤིས་ཚེ་རིང་གི་གསུང་བྲིས་རྟེན་གོས་དར་དངུལ་སོགས་སྤམ་མཐོ་བ་དང་། དེ་སྲས་ཐཱ་ཇི་མགོན་པོ་རྡོ་རྗེ་བྱོན་པས་དངུལ་གྱི་མཎྜལ།
དངུལ་བྲེ་ཆེན་མང་བ། ཞང་པོ་མེ་རིན་བདེ་མཆོག་གིས་ཀྱང་དེ་བཞིན་བཅས་འབྱོར་བ་སོགས་གཞུང་སྐྱོར་གྱི་ལ་ཉེ་བཟང་ཞིང་། དེ་ཉིན་རྗེ་རྡོ་རྗེ་འཆང་ཡབ་སྲས་ནས་གནས་བཅུ་ལྷ་ཁང་རྟེན་དྲུང་མཆོད་ཚོགས་གཟབ་པའི་དབུས་སུ་གོང་གི་མཎྜལ་སྣེ་འདོགས་བཅས་བཤམས་ནས།
རྣམ་འགྲེལ་གཞུང་སྐྱོར་ཐུགས་བསམ་རྣམ་དག་གིས་བསྐྲུན་པ་འདི་རྒྱལ་བ་བུ་རམ་ཤིང་བསྟན་པའི་གསལ་བྱེད་དམ་པར་གྱུར་ནས། སྐྱེ་དགུ་ཀུན་ལ་འཕྲལ་ཡུན་ཕན་བདེ་རྒྱ་ཆེར་འབྱུང་བ་ཞིག་བླ་མ་ཡི་དམ་སངས་རྒྱས་བྱང་སེམས་རྣམས་ལ་གསོལ་བ་འདེབས་དང་ཐུགས་སྨོན་འཕགས་པ་ཀུན་ཏུ་བཟང་པོའི་རྗེས་

སུ་འགྲོ་བ་བསྩལ་ཞིང་། དགུང་གྲངས་བཅུ་གསུམ་དུ་ཕེབས་པ་ཤིང་ལུག་ལོ་རྒྱལ་ཟླ་ནས་བཟུང་ཡབ་རྗེ་རིགས་བརྒྱའི་ཁྱབ་བདག་མཆོག་ནས། འཇམ་མགོན་སྐུ་མཆེད་ལ་ཟབ་རྒྱས་ཆོས་བཀའ་རྒྱ་ཆེར་གནང་རྒྱུའི་ཐོ་རེངས་འོད་གསལ་དུ།
གསེར་ཆོས་གླེགས་བམ་ངོ་མཚར་ཅན་བཀའ་འགྱུར་གྲས་ཡིན་དགོངས་པ་ཞིག དགེ་འདུན་གྱི་སྡེའི་དབུས་ན་བཞུགས་པའི་ཕྱེད་ཙམ་ན་ཤོག་རྟགས་ཤིག་འདུག་པས། འདི་ཡན་སྔར་ཕུལ་ཟིན། འདི་ནས་འབུལ་དགོས་ཡོད་དགོངས་པ་ཞིག་འཁྲུངས་པ་ནི།
ད་གཟོད་བརྟགས་ཚེ་ལྐོག་གྱུར་རྗེན་གསལ་ལག་མཐིལ་དུ་སྐྱུ་རུ་ར་བཞག་པ་བཞིན་དུ་གོ འདི་ལོ་རིགས་སྲས་སྐུ་མཆེད་ལ་དབང་ཆོས་དམིགས་གསལ་འདི་གནང་ས་ཆེན་ཀུན་བློའི་རྣམ་ཐར་ནང་མི་གསལ་བ་བཅས།དགུང་གྲངས་བཅུ་བཞི་པ་མེ་སྤྲེལ་རྒྱལ་ཟླའི་ནང་ཡབ་རྗེ་རྡོ་རྗེ་འཆང་ཆེན་པོའི་དག་སྣང་དུ་དབང་ཁང་ན་གནས་གསར་རྡོ་རྗེ་འཆང་ལ་བཀའ་ཆོས་ཞུ་མུར་མངྒ་ལ་ཀཱུ་ཊའི་སྒྲ་སྒྲུབ་དང་བཅས་གསུང་བཤད་རྒྱས་པོ་ཞིག་མཛད་པ་འཁྲུངས་པས།
དེའི་དོན་ནི་བཀྲ་ཤིས་བརྩེགས་པ་ཞེས་བྱ་བ་ཡིན་ནོ། །ཚེས་དྲུག་པ་ཤེ་འགྲུབ་སྦྱོར་ཉིན་གཟིམ་ཆུང་གཏོར་སྤོད་སྐབས། གང་གི་རིགས་སྲས་དམ་པ་འཇམ་མགོན་གཞོན་ནུར་གྱུར་པ་ནས།
ད་ནང་བཀའ་བཞི་ཐུགས་སུ་ཆུབ་པས་ད་དཔེ་འཛིན་ཇི་འདྲ་ཡོད་བཀའ་བསྩལ་བར་བསྐུལ་བས། ཐུགས་རྗེ་ཆེ། ད་ལྟ་རང་གསལ་ཞིག་འབུལ་དགོས་གསུངས་ཤིང་། ཐུགས་ལ་གློ་བུར་བུ་སྤྲེལ་ལོའི་དབྱར་ཆར་ལ་གསུང་བཤད་གནང་།
དེ་ནས་

གསེར་འཕྱང་མཆུ་ཟླའི་ནང་གཞན་ཡང་ཡོང་འདྲ་དགོངས་པའི་ཐུགས་སྤྲོ་དང་བཅས། གཙུག་ཏོར་རྣམ་རྒྱལ་གྱི་བསྒོམ་བཟླས་གྲུབ་མ་ཐག་ལྷའི་ང་རྒྱལ་བརྟན་པོས་ཡབ་སྲས་ཡུམ་བཅས་ནས་གཟབ་བཞེས་དང་བཅས། སྐུ་གསུང་ཐུགས་རྟེན།
བཟང་དགུ་འཛོམས་པའི་སྤྲོ་ཟས། མགུལ་དར་སོགས་སྟོབ་པར་སྐུ་ཡོན་ཁང་དུ་ཕེབས་ལམ་འཆར་ཅན་དར་འགྱེད་གྲབས་བཤམ་སྐྱ་འཁྱིལ་དང་། རྩེར་ལྷ་བསངས་གྲོལ་བའི་ལྷ་རྒྱལ་དང་། མདུང་དར་ཁྲ་རོག་གེ་ཡོད་པ་སོགས་རྟེན་འབྲེལ་བཟང་པོ་དང་བཅས་རྒྱལ་སྲས་ལམ་བཟང་བསྩལ་ཏེ་ཐུགས་འཛིན་གནང་ཤིག་པར་ཤིས་བརྗོད་ཀྱི་ལོ་ཏོག་དང་བཅས་ཕུལ།
དེའི་ཚེ་མཛོད་འཛིན་ལ་གོང་གི་གནས་ཚུལ་རྣམས་དང་ལྷག་པར་བསྟན་དོན་གལ་པོ་ཆེའི་སྐོར་ཕྱག་བྲིས་ཐོག་ནས་གནང་བའི་བཀའ་གྲོལ།
མདུང་ནག་ཞབས་དྲུང་དགེ་བཤེས་བཅོས་མེད་ནས་མཎྜལ་གོས་དར་སོགས་དངོས་པོ་བཟང་དགུ་དུ་མ་དང་། ལྷག་པར་ལྕང་སྐྱ་རྡོ་རྗེ་འཆང་ནས་གསུང་ཤོག་གནང་རྟེན་བཟང་པོས་སྤ་བའི་གསུང་ཚིག་ཏུ།
ཐུབ་བསྟན་གསལ་བར་བྱེད་པའི་སྒྲོན་མེ་དཔལ་ལྡན་ས་སྐྱ་པཎྜི་ཏ་ཞེས་སྙན་པར་གྲགས་པ་གང་དེའི་ཞབས་དྲུང་དུ། ཞེས་དང། བཀྲ་ཤིས་ཀྱིས་མཚན་པའི་དུས་ཀྱི་ཆར་ཡང་།
འགྲོ་བ་ཡོངས་ཀྱི་དཔལ་རྨད་དུ་བྱུང་བ་གཟུགས་སྐུའི་དཀྱིལ་འཁོར་དྭངས་ཤིང། མཛད་ཁྱབ་བཟང་པོ་འགྲན་བྲལ་གྱི་རིང་ནས། ཞེས་སོགས་ཀྱི་ཚིག་སྒྲ་སོགས་ཆེ་འདོན་མཛད་རྒྱུའི་ཐོག་མའི་དགེ་ལྟས་དང་།
འདི་ལོ་ཡབ་རྗེ་རྡོ་རྗེ་འཆང་ནས་ས་ཚོགས་ཀྱི། འཇམ་མགོན་ས་པཎ་གྱི་ཆོས་ཁྲི་མཁས་པ་ཟིལ་གནོན་

དུ་གྲགས་པ་ཉམས་གསོ་གསར་བསྐྲུན་ལྟ་བུར་གསེར་ཤོག་ལེབ་བྱུགས་དང་ཁོར་ཡུག་ཏུ་གསེར་ཟངས་ཀྱི་རྒྱ་ཕིབས་ཏོག་དང་བཅས་པ་སོགས་ངོ་མཚར་ཅན་དང་། ཇོ་དར་ཆེན་མོར་གསེར་ཟངས་ཀྱི་རྒྱལ་མཚན་ཀུན་གྱི་མིག་གི་བདུད་རྩིར་གྱུར་པ་རིང་བསྲེལ་རྣམ་བཞིས་ཕྱུར་པོར་གཏམས་པ་འདི་སོགས་རིམ་བཞིན་གསར་བསྐྲུན་གྱི་སྣྲོན་ཟླའི་ཚེས་གཅིག་ལ་ཆོས་ཁྲི་ཆེན་མོ་རགས་ཙམ་རབ་གནས་བཅས་གྲུབ་ནས།
དབྱར་ཆོས་སྤྱི་པ་གཞིས་ལེན་སོགས་རྒྱས་བཤམས་གྲས་ལ་བླ་ཆེན་འཕགས་པའི་རྣམ་ཐར་གསེར་བྲིས་སོགས་ཞལ་ཕྱེ་ཞིང་དངོས་གཞི་འཇམ་མགོན་དབང་གི་མཚན་འཆང་ནས་གཞུང་ཀ་ཆེན་ཐུགས་སུ་ཆུད་ནས་གསུང་དམ་བཅའ་མཛད་རྒྱུར་གསུང་ཆོས་སྣྲོན་ཟླའི་ཚེས་ལྔ་གཟའ་སྐར་ལེགས་འཛོམ་ཉིན་ས་ཚོགས་སུ་གངས་ཉི་ཤར་ཙམ་ལ་ཆོས་དུང་རིན་པོ་ཆེས་གསུང་གིས་བསྐུལ་ཏེ་ཚང་མ་གཟབ་བཞེས་བཅས།
གསུང་ཆོས་ལ་ཕེབས་ཏེ་ཆོས་ཁྲིར་འཇམ་མགོན་ས་པཎ་གཉིས་པ་ཡབ་རྗེ་ཆོས་ཀྱི་རྒྱལ་པོ་མཆོག་དང་།
བཤད་གྲལ་འགོར་འཇམ་མགོན་གསུང་བཤད་ཀྱི་དགའ་སྟོན་སྩོལ་བ་པོ། འཆམ་ཁང་ལྷོ་འགྲམ་ནས་ཞལ་ངོ་བྱིངས་རྣམས་དང་། རུ་ཐོག་རྒྱལ་པོ། ཕྱག་གཉེར་དྲུང་འཁོར་སོགས།
མདུན་གྱི་ས་སྟེགས་རྩ་བའི་དབུས་སུ་ཀླུ་ལྡིང་ཞབས་དྲུང་། གཡས་ཕྱོགས་ལ་ལྷ་ཆེན་དང་ཆོས་ལྷུན་མཁན་པོ་ཟུང་། བརྒྱ་དཔོན། གཡོན་ནས་ཆོས་ལས་པ་ཟུང་། ཟུར་འཆད། བན་ཚང་པ་བཅས་ལྷོར་བསྟན་དང་མེ་ལྕགས་འགུག
འཇམ་མགོན་གསུང་བཤད་པའི་སྐུ་མདུན་གཡོན་ངོས་སུ་སྐུ་ཡོན་པ། དེ་ནས་ཚོགས་གྲལ་རྣམས་

ལ་ཆོས་སྡེ་ལྷོ་བྱང་། ཆོས་ལྷུན་པ་སོགས་དང་། བརྒྱ་དཔོན་གཡས་ནས་བླ་རིགས་བྱ་ཆུ་བ་རྣམས། གཞན་ཡང་ཁལ་ཁ་ཐུ་ཤེ་ཡེ་ཐུ་རྒྱལ་པོའི་མི་སྣ་ཨེ་རྟེན་ནེ་ཇོ་བོའི་དགེ་བསྐོས་བློ་བཟང་ཆོས་གྲུབ་པའི་ལིག་ཐུ་དང་།
མི་སྣ་གཞན་ཡེ་ཤེས་རབ་རྒྱས། ལོ་ཙཱ་བ་བཅས་དང་། སྔོན་གྱི་དབུ་ཆེན་གྲས་བདག་ཆེན་ཤད་པ་ཀུན་དགའ་ཡེ་ཤེས་ལྷུན་གྲུབ། སྡེ་དགེ་སྐུ་ཚབ་མཚོན་བྱེད་ཕུར་པ་བླ་གསར། གློ་བོ་རྒྱལ་ཁབ་ནས་བྱོན་པ་མཚོན་བྱེད་གནས་བསྐོར་བ།
དབུས་ཕྱོགས་ནས་གོང་དཀར་གནས་བསྐོར་བ། ཁམས་ཕྱོགས་ནས་བདེ་གླིང་གྲྭ་རྒྱུན་དང་གསེར་ཅན་གྲྭ་བསྐོར་བ། མངའ་རིས་ནས་བྱུང་བ་མཚོན་ཕྱིར་སྟག་མཁར་གཉེར་རྙིང་། ལྷོ་ཕྱོགས་ནས་བྱུང་བ་མཚོན་པའི་གྲྭ་རྒྱུན་གཉིས།
བྱང་ཕྱོགས་ནས་བྱུང་བ་མཚོན་པའི་མུས་པ་རྒྱུགས་འབུལ་བ་སོགས། གཙང་ཕྱོགས་ནས་གཞི་གྲྭ། ཆོས་ལྷུན། སྐྱེད་ཚལ། བྱ་གཤོངས་པ་བཅས་འདུས་པའི་ཐོག་མར་བསྟན་སྲུང་ཡུས་པ་ལྟ་བུའི་བསེར་བུ་ཕྲན་བུ་ལྡང་ཞིང་།
འཇམ་མགོན་མཆོག་ནས་གསུང་བཤད་ཚུགས་པ་དང་གནམ་གཤིས་ཀྱང་འཇམ་ལ། གྲོལ་ཁར་ཆོས་ཆར་ཉིལ་བ་སོགས་ཀྱི་དགེ་མཚན་དང་ལྡན་བཞིན་པར་ཉིན་དང་པོ།
གསང་ཕུ་བའི་སྐོར་ཆའི་གྲས་ལ་རིགས་གཏེར། སྡོམ་གསུམ། སོ་ཐར་སྐབས་དང་། གཉིས་པར་ཞི་བའི་སྐོར་ཆའི་གྲས་ལ་མངོན་རྟོགས་རྒྱན་དང་། སྡོམ་གསུམ་སེམས་བསྐྱེད་སྐབས་དང་། གསུམ་པར་ངམ་རིང་པའི་སྐོར་ཆའི་གྲས་ལ་སྡོམ་གསུམ་སྐབས་གསུམ་པར་གསུང་བཤད་མཛད་ཅིང་།
དེ་ལྟ་བུའི་རྒྱུན་ཡང་སྔོན་སྔགས་

འཆང་ཆོས་ཀྱི་རྒྱལ་པོའི་སྐུ་ཐོག་ལ་འཇམ་དབྱངས་སྐུ་མཆེད་ཀྱིས་གསུང་བཤད་གནང་བ་ནས་བཟུང་འདི་ལོའི་བར་གདུང་རྒྱུད་གསུང་བཤད་གནང་མཁན་མ་བྱུང་བས། རྗེ་རྡོ་རྗེ་འཆང་ཆེན་པོ་ཡབ་སྲས་ནས་དེ་ལྟའི་རྒྱུན་བཟང་ནུབ་དོགས་ཐུགས་བསྐྱེད་རྨད་དུ་བྱུང་བ་གནང་བའི་ཚེ།
སྤྱི་སྒོས་ནས་བསྙེན་བཀུར་ལེགས་སྐྱེས་ཟད་མི་ཤེས་པ་དང་། ལྷག་པར་ས་སྐྱ་པའི་སྦྱིན་བདག་སོག་པོ་ཁལ་ཁ་འཇམ་དཔལ་རྡོ་རྗེ་ནོ་མི་ཧན་དུ་གྲགས་པ་དཔོན་འཁོར་སྟོབས་ཆེན་ཞིག་སྔོན་དུ་གཞིས་ལེན་སྐབས་འབྱོར་པ་རྣམས་ནས།
འབྱོར་ཕྱག་སྐབས་དང་སྐབས་འདི་བཅས་པར་མཎྜལ་རྟེན་གསུམ་གྱིས་མཚོན་འབུལ་དངོས་ཇི་ལྟར་རྣམ་མང་ཐོས་ཀྱི་གན་མཛོད་ཁ་ཕྱེ་བ་ལྟ་བུས་རྒྱ་ཆེ་བ་དང་འདུས་ཚོགས་ལ་མང་འགྱེད་གྱ་ནོམ་པ་བསྟབས།
སྤྱི་སྒྱུར་ཐོག་སྤྱི་སྒེར་ནས་ལེགས་སོའི་མགུར་དར་སྒྲོན་པ་སོགས་ཕུལ་བྱུང་གི་མཛད་བཟང་རྣམས་གྲུབ་ནས་ཁལ་ཁ་མི་སྣ་རྣམས་དབང་ཆོས་ཟང་ཟིང་གི་སྐྱེས་སོགས་ཀྱིས་འདོད་པ་ཚིམ་པར་མཛད།
རྗེ་ཡབ་སྲས་འདི་ཟུང་སྙིགས་དུས་ཀྱི་བསྟན་པའི་གསལ་བྱེད་མཚུངས་ཟླ་མ་མཆིས་པ་ཡིན་པ་ཡང་མཛད་བཟང་འདི་རྣམས་ཀྱིས་གྲུབ། ཟླ་ཚེས་བཅུ་བཞི་ནས་བཟུང་འཇམ་མགོན་དབང་གི་མཚན་ཅན་ཉིད་སྡོམ་གསུམ་རབ་དབྱེར་གཞུང་འདོན་ཚོགས་དབུར་ཐོག་མར་ཕེབས་ཐོག་ཁལ་ཁ་དེ་དག་དངུལ་གྱི་མཎྜལ་དང་།
བསྟན་པ་རྒྱས་པའི་ཐུགས་སྨོན་ཞུ་རྟེན་རྒྱ་དངུལ་བྲེ་ཆེན་རྣམས་ཕུལ་བ་སོགས་འཕྲལ་ཕུགས་ཀྱི་ལ་ཉེ་བཟང་ཞིང་འདི་ནས་བཟུང་གཞུང་འདོན་ཚེས་མཆོད་ལ་རྟག་པར་ཕེབས་པར་མཛད་དོ།
།གཞན་

ཡང་གདན་ས་ཆེན་པོ་འདི་ཉིད་ན་བཞུགས་པའི་བདེ་ཀྱཻ་གསང་གསུམ་བདག་མེད་མ་ཀུན་རིག་ནཱ་རོ་མཁའ་སྤྱོད་ཆོས་སྤྱོད་བསྐང་བའི་རིང་གཏོར་བཟློག་ཁག་དང་བཅས་པའི་ཆོ་ག་གདངས་དབྱངས་ཕྱག་རྒྱ་བཅའ་ཚུལ་སོགས་ཕྱག་ལེན་ཕྲ་མོ་ཚུན་ཆད་ཐུགས་ལ་བཟུང་སྟེ་ཆུབ་པར་མཛད་ནས།
ཚོགས་ཕེབས་རྟག་པར་གནང་བ་དང་དེ་ལོ་ཡབ་རྗེ་མཆོག་ནས་གདུང་སྲས་རྣམ་གཉིས་ལ་དཔལ་ཆེན་བཛྲ་ཀི་ལ་ཡ་ཡི་དཀྱིལ་འཁོར་དུ་དབང་བསྐུར་ཏེ་སྨིན་པར་མཛད་ནས།
ཡབ་སྲས་རྣམ་གསུམ་ཞལ་རྒྱས་ནས་ཕུར་བསྙེན་བདུན་གཅིག་སྦྱིན་སྲེག་བཅས་ཀྱང་གནང་། དེ་ནས་ཡབ་རྗེ་མཆོག་ནས་ས་ཚོགས་ཆོས་ཁྲིད་དར་ཆེན་སོགས་རབ་གནས་རྒྱས་པར་མཛད་ཚུལ་རྣམས་གོང་ཡབ་རྗེའི་རྣམ་ཐར་བཞིན་དང་།
དགུང་གྲངས་བཅོ་ལྔར་ཕེབས་ཐོག་རྣམ་ཐར་ཞལ་གསུང་མ་ལས། བཅོ་ལྔ་པ་ལ་ཁྲི་ཐོག་བསྡད་ནས་སུ། །བསྟན་བཅོས་ཐུབ་པ་དགོངས་གསལ་ཡོང་ངེས་བསྐྱོར། །ཡབ་རྗེ་དགོངས་པ་དགྱེས་ནས་ཆེ་བརྗོད་མཛད།
།ཅེས་གསུངས་པ་ལྟར། དེ་ནས་ས་སྐྱ་པའི་གདུང་རྒྱུད་རིན་པོ་ཆེ་རྣམས་ཁྲི་འདོན་གནང་སྐབས་དུས་ཕྱིས་རིམ་བཞིན་ཇེ་རྒྱས་སུ་སོང་གྲས། དུས་མདོས་གཟབ་མ་རྒྱལ་ཟླར་འགྱངས་པའི་ཚེས་འགོར་གཏོར་སྤོད་དང་སྦྲགས།
སྒོ་རུམ། ནང་སོ་བདུད་འདུལ་ཕུག སྐྱེས་ལྷས། བསམ་བརླིང་རྣམས་སུ་རུ་མཚོན་གསར་པ་བཞེངས་རེ་དང་། བདུད་འདུལ་ཕུག་མིན་པའི་མགོན་ཁང་བཞི་ལ་ལྷ་མདུང་གསར་པ་རེ་འབུལ་བ་བཅས།
དུས་མདོས་འཕྲིན་འཆོལ་དང་ཆབས་ཅིག་ཐུག་ཆོག་རེ་མཛད་པ་འཇམ་མགོན་བསོད་ནམས་

དབང་ཕྱུག་གི་སྐུ་ཐོག་ཙམ་ནས་བཟུང་ཆག་མེད་བྱུང་བ་བཞིན། གཏོར་སྤོད་དང་སྦྲགས་གོང་གི་མགོན་ཁང་རྣམས་སུ་ཐུག་ཆོག་དང་། ཉེར་གཅིག་ལ་ཀུན་རར་ཆོག་སྒྲིགས། ཉེར་གཉིས་ལ་མདོས་གཟབ་བཅའ་སྒྲིག ཉེར་གསུམ་ལ་འཆམ་སྐུ་གདན་འདྲེན་གཟབ་མ་རྣམས་དེབ་ནང་བཞིན་དང་།
དེ་ལོ་དབུ་རྩེ་ནས་ལྕམ་དྲལ་དྲེགས་པ་ཟིལ་གནོན་གདན་འདྲེན་བཅས། ཉེར་བཞིར་ཉིན་ཆས་འདི་སྔ་སོར་ལྷ་ཁང་རྡོ་གཅལ་དུ་མཛད་ཀྱང་རྗེ་ཉིད་ཀྱི་དེབ་ཆེན་དུ་ས་ཚོགས་སུ་དགོས་ཚུལ་བཞིན་མཛད་ཅིང་།
ཉེར་ལྔ་རྒྱུན་བཞིན། ཉེར་དྲུག་ཉེར་བདུན་ལ་ལ་ཆེན་ཤར་ནུབ་གཏོར་འབུལ། ས་འདུལ། ཉེར་བརྒྱད་ལ་འཆམ་དངོས། ཉེར་དགུར་གཏོར་རྒྱག གནམ་གང་ལ་བསྐང་གསོ་བརྒྱ་ཚར་དང་ས་ཁྱི་རྒྱལ་ཟླའི་ཚེས་གཅིག་ལ་སྔ་དྲོར་བསྟན་སྲུང་བསྔགས་གསོལ་རྒྱས་པ།
ཕྱི་དྲོར་ལོ་གསར་བཞུགས་གྲལ་གཟབ་རྒྱས་བསྩལ་བ་དང་། རྟ་ཟླའི་བཅུ་གཅིག་ནས་ཁྲི་ཕེབས་དངོས་གཞི་ཉིན་གསུམ་མ་མཛད་པའི་ཚེ།
ཐོག་མར་ནམ་ལངས་ལ་ཆོས་ཁྲི་སྟེང་གི་ལྷ་ཁང་འཆི་མེད་ཡང་རྩེར་ཡབ་རྗེ་རྡོ་རྗེ་འཆང་བཀའ་དྲིན་མཚུངས་ཟླ་མ་མཆིས་པ་མཆོག་ནས་རང་བཞིན་འབྱུང་བའི་གཙུག་ཏོར་རྣམ་རྒྱལ་གྱི་སྟ་གོན་སྒྲུབ་པར་ཕེབས།
སྔར་སྲོལ་ལ་ཉིན་གཉིས་ཡབ་ཕེབས་སྲོལ་མ་མཆིས་རུང་། དེ་ལོ་ཉིན་གཉིས་སྒྲིག་གྲས་མ་མཛད་པ་མ་གཏོགས་རྗེ་ཉིད་ཕེབས་ཤིང་། དེ་ཡང་བཞུགས་ཁྲིའི་དབུས་སུ་བཀའ་ཆོས་ཀྱི་དགའ་སྟོན་སྩོལ་བ་པོ་དག་དབང་ཀུན་དགའ་དཔལ་ལྡན་ཆོས་སྐྱོང་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་འདི་ཉིད་དང་།
གཡོན་དུ་ངག་

དབང་ཀུན་དགའ་ཕན་བདེ་རྒྱ་མཚོ་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་འདི་ཉིད་དང་། རིགས་བདག་དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་དེ་ཉིད་ནི། ཉིན་དང་པོ་གཉིས་རབ་གསལ་ཤར་ལྷོའི་འགུག་ནང་དུ་ཁྲི་ཆེན་ལ་ནུབ་གཟིགས་སུ་བཞུགས།
དེ་ནས་བྱང་ལ་ཞལ་ངོ་། མཁན་ཕྱག་གཉེར། གཞུང་ཞབས་རིན་པོ་ཆེའི་སྐུ་ཚབ་སོགས་གསོལ་ཇ་དང་འབུལ་ཆེན་འགྲོ་ཡུལ་མ་གཏོགས་སྐུ་དྲག་ཇི་སྙེད་པས་ཕྱུར་ཞིང་།
བཞུགས་ཁྲིའི་གཡས་རྡོ་སྐས་འགོར་སྐུ་ཡོན་པ། དེ་སྐབས་འདྲེན་ཆས་ཐོབ་པ་རྣམས་ལ་རང་རང་གི་འདྲེན་ཆས་འབུལ་མི་དང་དེ་མིན་སྐུ་དྲག་རྣམས་ལ་འདྲེན་པས་ཞལ་དཀར་རག་སྟེགས་བཅས་ཐོབ་མི་ཐོབ་ཀྱི་རྣམ་བཞག་དང་ལྡན་པར་མཛད།
མཐིལ་རྡོ་གཅལ་ལ་སྔར་ཕན་བྱང་གྲལ་འགོར་མཛད་ནས་ཞལ་ཤར་ནུབ་ལ་གཟིགས་སྲོལ་ཡང་། དེ་ལོ་ནས་བཟུང་བྱང་གཟིགས་ཁོ་ནར་མཛད་དགོས་ལ་སྒྲིགས་ཅན་རྣམས་ནི་བཀའ་ཆོས་ཆོས་སྤྱོད་སོགས་དང་བསྟུན།
དེ་ཕྱིན་རང་རང་བློ་དང་བསྟུན་ཆོག་པའི་བཀའ་འདོམས་དང་། ཉིན་གཉིས་རྗེ་ཉིད་ཀྱང་སྒྲིགས་གྲས་མིན་པས་ནམ་ལངས་ལ་ནང་སོ་སོགས་བརྒྱུད་གོང་གི་རྣམ་རྒྱལ་སྒྲུབ་མཆོད་ཇི་འགྲོ་དང་།
བཀའ་ཆོས་རན་པ་དང་བསྟུན་གསང་སྒོ་ནས་ཕེབས། བཀའ་ཆོས་དང་འབུལ་བཞེས་རྣམས་གྲུབ་ནས་རྗེ་ཉིད་ཀྱིས་སྒྲུབ་མཆོད་འཕྲོ་དང། འཇམ་མགོན་སྐུ་མཆེད་གཞི་ཐོག་ཏུ་ཕེབས། བཀའ་དབང་རན་པ་དང་ཕེབས་བརྡ་བཅས་འཆི་མེད་ཡང་རྩེར་བྱོན།
ཉིན་གསུམ་པར་སྒྲིགས་གྲས་མཛད་པ་དེབ་ནང་བཞིན་བཞུགས་ཁྲིའི་

གཡས་སུ་ཕེབས་ཤིང་བཀའ་ཆོས་སྩོལ་བ་པོས། ཐམས་ཅད་མཁྱེན་པའི་གསུང་རབ་དྲི་མ་མེད་པ་ལ་ཕྱག་འཚལ་ལོ། གསུངས་པ་དང་མདོ་ཀློག་པ་སོགས། མཎྜལ་གྱི་ཚེ་སྔགས་འཆང་བླ་མ་ཐམས་ཅད་མཁྱེན་པ་རྒྱལ་སྲས་སེམས་དཔའི་དབང་ཕྱུག་དམ་པའི་དྲུང་དུ།
ཐེག་པ་ཆེན་པོའི་དམ་པའི་ཆོས་ཟབ་མོ་ཞུ་བའི་ཡོན་དུ་སོགས་དང་། གདུང་རྒྱུད་ལས་སྔར་དབང་གསན་ཕྱིན་དུས་གསུམ་སངས་རྒྱས་ཐམས་ཅད་འདུས་པའི་ངོ་བོ་སོགས། ལུགས་འདི་ནི་ཞུ་འབུལ་ཕྱག་བཅོས་བརྒྱད་ཀྱི་ཚེའང་དབང་མ་ཐོབ་པའི་ཚོགས་དཔོན་ལ།
མ་ཚང་བ་མེད་པ་འདི་ཉིད་བཤེས་གཉེན་དམ་པ་ཁྱེད་ལ་ཚོགས་ཀྱི་རྡོ་རྗེ་སློབ་དཔོན་ཞུ་བའི་ཡོན་དུ། ཞེས་སོགས་དང་། དབང་ཐོབ་ནས་དུས་གསུམ་སངས་རྒྱས་སོགས་གསུངས་དགོས་པའི་རྒྱུ་མཚན་བཞིན་མཛད།
བཀའ་ཆོས་གནང་ནས་ཆོས་སྤྱོད་གཏོང་རིན་འབུལ་བ་རྣམས་གྲལ་གྱི་སྐུ་རྒྱབ་དང་། གཡོན་སྐུ་མདུན་རྣམས་བསྐོར། རྡོ་སྐས་ཤར་མ་བརྒྱུད་བཞུགས་ཁྲིའི་གཡོན་ནས་སྐུ་མདུན་དུ་སླེབས་པ་དང།
མཛོད་འཛིན་ནས་བཞུགས་ཁྲིའི་ལྷོ་ནུབ་ཏུ་བཞེངས་ཏེ་འབུལ་ཐོག་བཤེར་ནས་གསང་སྒོ་ལ་དྲངས། དེ་ནས་འཕྲོ་རྣམས་ལ་གཞོལ་བར་མཛད། དེ་ལྟའི་སྐབས་ཁྲི་འདོན་བསྟར་མི།
གཞུང་ས་མཆོག་དང་རྒྱལ་མཚན་མཐོན་པོ་བས་མཚོན་ཆེ་བ་ཅན་ཁག་ནས་ལེགས་སྐྱེས་སྟོབས་མི་རྩེ་དྲུང་སོགས་མི་སྣ་ཆེ་འབྲིང་ཇི་སྙེད་ཅིག་འབྱོར་བ་དང་། རང་ཁོངས་ཆོས་སྡེ་ལྷོ་བྱང་སྤྱི་དང་།
མཁན་པོ་སོགས་ལས་སྣེ་ཁག་དང་། གཞན་ཡང་ཆོས་ལྷུན། རྩེ་ཆོས། རྒྱལ་རྩེ་གུར་གྲྭ། གོང་ཆོས་སོགས་

གྲྭ་ཚང་ཁག་དང་། རིན་སྒང་སོགས་མོ་དགོན་ཁག་དང་། མཛོད་གཉེར་གྱིས་མཚོན་དྲུང་རིགས་སེར་སྐྱ། གཞིས་ཁག སྟོད་སྨད་བླ་ཁག་སོགས། གཞིས་བྱེས་རྣམས་ནས་དར་དཀར་སྲིད་ན་རིང་བས་མཚོན་དངོས་འབུལ་རྨུགས་འཛིན་དབང་པོའི་གན་མཛོད་ལ་ཅོ་འདྲི་བ་ལྟ་བུ་བསྟབས་ཤིང་།
གྲོལ་ཉིན་གདན་ས་ཆེན་པོའི་དྲི་གཙང་ཁང་རྣམས་སུ་སྣ་ལྔའི་མཆོད་སྤྲིན་ཚར་དུ་དངར་བ་དང་། དམ་ཅན་རྒྱ་མཚོ་སྤྲིན་བཞིན་འདུ་བའི་གནས་མགོན་ཁང་རྣམས་སུ།
སྤྱན་གཟིགས་གོས་དར། གཅན་གཟན་དང་ཞིང་ཆེན་གྱི་ལྤགས་རིགས་གོ་མཚོན་སོགས་འབུལ་བ། དགེ་འདུན་འདུས་པའི་ཚོགས་ལ་བསྙེན་བཀུར་དང་། མངའ་ཞབས་སྐྱེ་བོའི་ཚོགས་ལ་འབྲུ་འགྱེད་གྱ་ནོམ་པ་སོགས་མཛད་ཅིང་།
དེ་ལྟའི་དགེ་རྩ་རྣམས་རིགས་དང་དཀྱིལ་འཁོར་རྒྱ་མཚོའི་ཁྱབ་བདག་ཡབ་རྗེ་ཆོས་ཀྱི་རྒྱལ་པོ་མཆོག་ནས་འཁོར་གསུམ་མ་དམིགས་པའི་ཤེས་རབ་ཟབ་མོས་ཡོངས་སུ་བསྔོ་བས་རྒྱས་བཏབ་གྲུབ་ནས་བཀྲ་ཤིས་མངའ་གསོལ་གྱི་ཚེ་གཞི་ཐོག་ཏུ་མཁན་ཕྱག་གཉེར།
བརྒྱ་ལས་བན་ཚང་། བདེ་གླིང་དབུ་ཆོས། ཚོགས་ཆེན་དབུ་ཆོས། གླིང་དཔོན་བཅུ་དྲུག ཡུལ་སློབ་གཉིས། རྩེ་གདོང་སློབ་བུ་དབུ་བན་ཚང་བཅས་བྱོན་ནས།
མཁན་ཆེན་གྱི་སྐུ་རྟེན། བརྒྱ་དཔོན་ནས་གསུང་རྟེན། ལས་ཆེན་པས་ཐུགས་རྟེན་དང་འཕྲིན་ལས་རྟེན། ཕྱག་གཉེར་ལ་ཡོན་ཏན་རྟེན་ལ་གསེར་བུམ་རེ་རེ། བན་ཚང་རིམ་བཞིན་རོལ་སིལ་རྔ། ཆོས་དུང་རིན་པོ་ཆེ།
རྡོ་དྲིལ། སྣ་བདུན། རྫས་བརྒྱད། བཞུགས་སྟན་རྡོ་རྗེ་རྒྱ་གྲམ་རྣམས་ཕྱག་ཁྱེར་གྱིས་ཕེབས་གོང་ཚོགས་པ་བྱིངས་

བཞུགས་ཚར་བ་མཛད། འཇམ་མགོན་སྐུ་མཆེད་ཆོས་ཁྲིར་བཞུགས་པའི་སྐུ་མདུན་ཡབ་རྗེ་རྡོ་རྗེ་འཆང་ཉིད་བཞེངས་མཐར། གཡས་གཡོན་ལ་ཕྱག་ཕྱི་བ་རྣམས་བསྒྲིགས་ནས། དབུ་བྱེད་ཆེ་བས་བསྐུལ་ལ། སངས་རྒྱས་ཆོས་ཚོགས་ཤུར་མ་གསུམ་ནས་བཟུང་།
ཁྲུས་གསོལ། སྐུ་ཕྱིས་བར་དེ་དུས་ཀྱི་ཟིན་བྲིས་བཞིན་མཛད། དེ་ནས་སྐུ་རྟེན་ཡབ་ཀྱི་ཕྱག་ཏུ་བསྣམས་ཏེ། རྒྱལ་སྲིད་སྣ་བདུན་གྱི་གདངས་བཅས་པས། ཚོགས་གཉིས་མཐར་ཕྱིན་མཚན་མཆོག་སོ་གཉིས་དང་།
།རབ་མཛེས་དཔེ་བྱད་བཟང་པོ་བརྒྱད་ཅུས་སྤྲས། །སྤྲུལ་པའི་འོད་ཟེར་དཔག་མེད་འཕྲོ་བ་ཅན། །ལོངས་སྤྱོད་རྫོགས་སྐུ་ཆེན་པོར་དབང་བསྐུར་རོ། །ཨོཾ་བཛྲ་ཀཱ་ཡ་སིདྡྷི་ཨ་བྷི་ཥི་ཉྩམི།
གསུང་རྟེན་བསྣམས་ཏེ། ཉེ་རིང་ཀུན་ལ་སྙོམས་པ་ཚངས་པའི་དབྱངས། །ཐར་ལམ་སྟོན་པ་ལྷ་ཡི་རྔ་བོ་ཆེ། །སྐྱེ་མེད་འགག་པ་མེད་པ་བྲག་ཆའི་གསུང། །ཡན་ལག་དྲུག་ཅུའི་དབྱངས་ཀྱི་དབང་བསྐུར་རོ།
།ཨོཾ་བཛྲ་ཝཱ་ཀ་སིདྡྷི་ཨ་བྷི་ཥི་ཉྩམི། ཐུགས་རྟེན་བསྣམས་ཏེ། ཆོས་ཉིད་དག་པ་གཉིས་ལྡན་མངོན་དུ་གྱུར། །ཆོས་ཅན་ཇི་སྙེད་དབྱེ་བ་སོ་སོར་གཟིགས། །ཆོས་རྣམས་རྣམ་ཀུན་མངོན་རྫོགས་བྱང་ཆུབ་པའི།
།སྒྲིབ་བྲལ་རྣམ་དག་ཐུགས་ཀྱི་དབང་བསྐུར་རོ། །ཨོཾ་བཛྲ་ཙིཏྟ་སིདྡྷི་ཨ་བྷི་ཥི་ཉྩམོ། ཡོན་ཏན་རྟེན་གསེར་བུམ་ཆ་བསྣམས་ཏེ། སྟོབས་ཉིད་རྡོ་རྗེ་མི་འཇིགས་སེངྒེ་བཞིན། །མ་འདྲེས་མཁའ་དག་ཐུབ་བསྟན་ཆུ་ཟླ་ལྟར།
།བྲལ་དང་རྣམ་པར་སྨིན་པའི་འབྲས་བུ་ཡི། །ཡོན་ཏན་དྲུག་ཅུ་བཞི་ཡི་དབང་བསྐུར་རོ། །ཨོཾ་གུ་ཎ་སིདྡྷི་ཨ་བྷི་ཥི་

ཉྩམི། རྒྱལ་སྲིད་སྣ་བདུན་ཚེ་ཆོག་བཞིན། རྫས་བརྒྱད་བསངས་སྦྱངས་བྱིན་རླབས་འབུལ་ཚིག་རབ་གནས་བཞིན་ལ། བཀྲ་ཤིས་ཀྱི་རྫས་བརྒྱད། དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་རྒྱལ་སྲས་སེམས་དཔའི་དབང་ཕྱུག་དམ་པ་རྣམས་ཀྱིས་གཙོ་མཛད།
སེམས་ཅན་སོགས། མེ་ལོང་ཡེ་ཤེས་སོགས། དེང་འདིར་ཡང་དཔལ་ས་སྐྱ་པ་སོགས་རིགས་འགྲེས། ཡུང་དཀར་རྫོང་ནས། འཕྲིན་ལས་རྟེན་སྣ་ཚོགས་རྡོ་རྗེ་བསྣམས་ཏེ།
བརྒྱ་བྱིན་རྔ་སྤྲིན་ཚངས་ཉི་ཡིད་བཞིན་ནོར། །སྒྲ་སྙན་ནམ་མཁའ་ས་བཞིན་སྲིད་མཐའི་བར། །འབད་མེད་ལྷུན་གྱིས་གྲུབ་པའི་མཛད་པ་ནི། །རྒྱུན་མི་འཆད་པ་ཉིད་དུ་དབང་བསྐུར་རོ། །ཨོཾ་ཀརྨ་སིདྷཱི་ཨ་བྷི་ཥི་ཉྩམི།
དེ་ནས་བཞུགས་སྟན་ཕུལ་ནས་བརྟན་བཞུགས་གདངས་མ། དེ་ནས་དྲིལ་བསིལ་མེ་ཏོག་འཐོར་བ་དང་བཅས་ཤིས་བརྗོད་གདངས་མ། ཉིན་བདེ་གདངས་རིང་མཐར་རོལ་ཆེན། ཆོས་དུང་རྒྱུན་བཞིན་རྫོགས་པ་དང་།
བཙོ་ཐབ་པའི་ཞྭ་གཡབ་ཀི་སྒྲ་བསྐུལ་བཀྲ་ཤིས་ཚུགས་པ་དང་ཤར་སྒོ་ལྷོ་མ་ས་ཚོགས་ཀྱི་ནུབ་རྒྱུད་ལ་ཆ་ཞབས་ཁམས་དྲུང་གི་གཞས་དང་། དེ་ནས་བཟུང་ཤར་སྒོ་བྱང་མའི་བར་ལ་རྒྱ་ལུ་ཆས་པའི་མདུང་བཅུ་གཅིག་ནས་བཟུང་ཕྱེ་ཕུར་ལྔའི་བར་མཆོད་ཕྲེང་རྣམས་དང་།
ཀི་སྒྲ་རྫོགས་ནས་མཆོད་རོལ་དཀྲོལ་ལ་ཆོས་དུང་རིན་པོ་ཆེས་སྣ་དྲངས་རྔ་རོལ། འཕྲིན་ལས་རྟེན། རྫས་བརྒྱད། སྣ་བདུན། གསེར་བུམ། ཐུགས་གསུང་སྐུ་རྟེན།
དེ་ནས་ཆོས་ཁྲིམས་པ་ནས་རྩི་མའི་བར། ཕྱེ་མར་གྲོ་འབྲས་དང་བཅས་པ་ཚོགས་ཀྱི་ཕྱི་བསྐོར། མཛོ་མོ་བར་

ལྟག སྐྱེད་འཕྲང་། བཀྲ་ཤིས་ལྷ་ཁང་། བླ་བྲང་ཟམ་པ། སེངྒེ་སྒོ། སྡེ་ཡངས་བདུན་སྐས་བརྒྱུད་ཕོ་བྲང་རྩེའི་གཟིམ་ཆུང་བཞུགས་ཁྲི་ལ་བྱོན་དྲུང་། གོང་གི་རྟེན་རྣམས་བཤམས། དེ་ནས་ཆོས་དུང་རིན་པོ་ཆེ་གཞི་ཐོག་རྩེ་ནས་ཐེངས་བཅུ་གསུམ་བསྐུལ།
གཞས་སོགས་ནི་ཞག་གྲངས་དུ་མའི་བར་དུ་བྱུང་ཞིང་། ལེགས་འབུལ་དགའ་སྟོན་ཞག་ལྔ་མ་གཏང་རག་སོགས་ལ་ཐུགས་གཞོལ་བར་གྱུར་ཏོ། །ཅེས་སྔར་སྲོལ་བཟང་པོ་མི་ཉམས་ཤིང་།
ད་སྲོལ་བཟང་པོ་ཇེ་རྒྱས་སུ་མཛད་པའི་རྣམ་བཞག་རྒྱས་པ་ནི། དེ་སྐབས་མཛད་པའི་རྗེ་ཉིད་ཀྱི་ཟིན་བྲིས་སོ་སོར་བཀྲམ་པ་རྣམས་བཞིན་ཏེ་འདིར་ནི་མཚོན་པ་ཙམ་མོ། །ཆོས་ཁྲི་རིན་པོ་ཆེ་འདི་ཉིད་དུ་སྔོན་བྱོན་གོང་མ་རྣམས་རིམ་ཕེབས་དང་།
ས་ལོ་དགུང་སྙིང་ཤིང་སྦྲུལ་བཅུ་གཉིས་སུ་ཕེབས་པ་མེ་འབྲུག་ལོར་ཁྲིར་འཁོད། སྔགས་འཆང་ཆེན་པོ་དགུང་སྙིང་མེ་གླང་དགུར་བྱོན་པ་ཤིང་བྱར་ཁྲིར་ཕེབས།
བསོད་ནམས་དབང་པོ་དགུང་སྙིང་ས་ལུག་བཅུ་གཉིས་སུ་བྱོན་པ་ལྕགས་རྟར་ཁྲིར་ཕེབས། སྒར་ཆེན་ས་བྱི་བཅུ་གསུམ་དུ་བྱོན་པ་ལྕགས་བྱི་ལོར་ཁྲིར་ཕེབས། བསོད་ནམས་དབང་ཕྱུག་ས་སྟག་བཅུ་བཞིར་བྱོན་པ་ལྕགས་ཡོས་ལོར་ཁྲིར་ཕེབས།
མངྒའི་མཚན་ཅན་མེ་སྤྲེལ་བཅུ་གསུམ་དུ་བྱོན་པ་སྤྲེལ་ལོར་ཁྲིར་ཕེབས། བསོད་ནམས་རིན་ཆེན་ཤིང་བྱ་བཅུ་གཉིས་པ་མེ་སྤྲེལ་ལོར་ཁྲིར་ཕེབས། ཡབ་རྗེ་རྡོ་རྗེ་འཆང་ཉིད་ས་བྱ་བཅུ་གཉིས་སུ་བྱོན་པ་ལྕགས་སྤྲེལ་ལོར་ཁྲིར་ཕེབས།
འཇམ་མགོན་དབང་སྡུད་སྙིང་པོ་ཉིད་ཆུ་ལུག་བཅུ་དྲུག་ཏུ་བྱོན་པ་ས་ཁྱི་ལོར་ཁྲིར་ཕེབས་པ་བཅས་ས་ལོ་དང་

སྔགས་འཆང་སྐུ་རྐྱང་། བསོད་ནམས་དབང་པོ་སྐུ་མཆེད་གཉིས་སྒར་ཆེན་སྐུ་མཆེད་གསུམ། བསོད་ནམས་དབང་ཕྱུག་མངྒའི་མཚན་ཅན། ཡབ་རྗེ་བསོད་ནམས་རིན་ཆེན་རྣམས་སྐུ་རྐྱང་། རིགས་བརྒྱའི་ཁྱབ་བདག་རྡོ་རྗེ་འཆང་ཆེན་པོ་སྐུ་མཆེད།
འཇམ་མགོན་མི་སྲིད་བཟུང་བ་ངག་དབང་ཀུན་དགའ་དཔལ་ལྡན་ཆོས་སྐྱོང་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་སྐུ་མཆེད་བཅས་ལས། ཡབ་ཀྱིས་མངའ་གསོལ་མཛད་པ་བསོད་ནམས་དབང་པོ་ནས་མངྒའི་མཚན་ཅན་བར་དང།
ཡབ་རྗེ་བསོད་ནམས་རིན་ཆེན་ལ་དགེ་འདུན་ཚོགས་ཆེན་ནས་ཤིས་བརྗོད། དེ་ནས་སོ་སོར་ཡབ་ཀྱི་མཛད་པ་བཅས། སྔར་སྲོལ་ལ་གསུང་བསྔོའི་མཇུག་གི་བཀྲ་ཤིས་མང་དུ་གསུངས་མཐར་མཛད་པ་འདྲ་མོ་རྣམ་ཐར་ཕལ་ཆེར་ན་མཆིས།
རྗེ་རྡོ་རྗེ་འཆང་སྐུ་མཆེད་ལ་ནི། སྣ་བདུན། རྫས་བརྒྱད་གནང་ཞིང་། སོ་སོའི་གཞུང་གསུངས་མཐར་ཤིས་བརྗོད་མང་པོ་གདངས་དང་བཅས་མེ་ཏོག་འཐོར་བར་མཛད་ཅིང་། གང་ལྟར་ཡབ་རྗེ་བཀའ་དྲིན་མཚུངས་ཟླ་མ་མཆིས་པ་མཆོག་ནས་ཆོས་ཁྲི་མཁས་པ་ཟིལ་གནོན་འདི་ཉིད་ལ་ཞབས་ཏོག་ཚར་ཕྱིན་ངོ་མཚར་ཅན་དང་།
དེའི་ཤར་ཕྱོགས་ཀྱི་དར་ཆེན་བཀོད་ལེགས། ཁྲོ་ཁང་ཁྲོ་ཆེན་ལ་དཀར་གཡའ།
འཆམ་སྐུ་དྲེགས་པ་ཟིལ་གནོན་ལྕམ་དྲལ། ལས་མཁན་ཞལ་འབག་གསར་བསྐྲུན། དེ་དག་ཐམས་ཅད་ཀྱི་སྔ་ཕྱི་བར་གསུམ་གྱི་དེབ་དང་། ཐོ་གཞི་གསར་སྒྲིགས་སོགས་བླ་མ་གོང་མ་རྣམས་ཀྱི་དགོངས་ཟབ་རྫོགས་ཕྱིར་དང་།
སླད་ཀྱི་སྤྱན་ལྟོས་བཟང་པོ་འབྱུང་བར་འགྱུར་བ་སོགས་ཐུགས་བསྐྱེད་བླ་ན་

མེད་པས་དུས་འདའ་བར་མཛད། དེ་ལྟར་ཁྲི་ཕེབས་མངའ་གསོལ་གེགས་མེད་དུ་གྲུབ་མཚམས། རྣམ་ཐར་ཞལ་གསུངས་མ་ལས། ཁྲི་འདོན་མཇུག་གི་དགའ་སྟོན་མ་རྫོགས་པར། །དྲིན་ཅན་མ་མ་ཆོས་ཀྱི་དབྱིངས་སུ་ཐིམ། །ལུགས་མི་རྒྱུག་པའི་སྒོ་གཅིག་འདི་ནས་དོད།
།ཅེས་གསུངས་པ་ལྟར། རྟ་ཟླའི་ཉི་ཤུ་སྐོར་ལ་རྒྱལ་གསུངས་བཀའ་འགྱུར་རིན་པོ་ཆེ་གསུང་སྒྲོགས་སོགས་སྐུ་རིམ་རྒྱ་ཆེར་མཛད་མུའི་ཉེར་གཉིས་ལ་རྒྱལ་ཚབ་དེ་མོ་གོང་མ་རིན་པོ་ཆེ་དང་།
ཉེར་དགུར་རྒྱལ་ཡུམ་སྐལ་བཟང་བདེ་སྐྱིད་དབུ་ཁྲིད་ཞི་བར་གཤེགས་པས། ཡབ་སྲས་ཞལ་རྒྱས་ནས་ཡུམ་མཆོག་དེ་ཉིད་ཀྱི་དགོངས་རྫོགས་སྤྱི་དང་བྱེ་བྲག་གདན་ས་འདི་ཉིད་དང་། ལྷ་ལྡན་ཇོ་ཤཱཀ་རྣམ་གཉིས་དབུས་ལྷོ་བྱང་གཙང་ཁུལ་གྱི་གནས་རྟེན་དགོན་སྡེ་རྣམས་ལ་རྒྱ་ཆེར་བསྩལ་ཞིང་།
ད་ལྟར་བླ་བྲང་ཤར་ན་བཞུགས་པའི་སྐུ་རྟེན་དུ་བདག་ཅག་གི་སྟོན་པའི་སྣང་བརྙན་གསེར་ཟངས་ལས་གྲུབ་པ།
གསུང་རྟེན་སངས་རྒྱས་མཚན་ལྔ་སྟོང་བཞི་བརྒྱ་ལྔ་བཅུ་བཞུགས་པའི་གསེར་བྲིས་གླེགས་བམ། ཐུགས་རྟེན་གསེར་དངུལ་ར་མ་ལུག་གི་མཆོད་རྟེན་རིན་ཐང་ཅན་སོགས་ཕྲ་རྒྱན་གྱིས་ཕྱུག་པ་འདི་རྣམས་གསར་སྐྲུན།
རབ་གནས་རྒྱས་པ་བཅས་མཛད་ཅིང་། རྩེད་གདོང་ཆོས་སྡེའང་བྲིས་ཐང་གོང་བཤམས་ཞལ་ཁེབས་སོགས་འགྲན་བྲལ་གྲངས་བཅུ་བཞི་དང་། རྣལ་འབྱོར་མ་དང་ཀུན་རིག་གི་ཆོ་ག་སོགས་ད་ལྟའི་བར་དུ། ལོ་ཟླར་ཆག་མེད་སྒྲུབ་པ་འདི་རྣམས་སྦྱོར་འཇགས་མཛད།
རྒྱལ་ཚབ་མཆོག་གི་དགོངས་རྫོགས་སུ་ཀྱཻ་རྡོར་སྒྲུབ་མཆོད་སོགས་མཛད་དོ། །དགུང་

གྲངས་བཅུ་དྲུག་ཏུ་ཕེབས་པ་ས་ཁྱི་ནག་ཟླའི་ཡར་ཚེས་བཅུ་གཅིག་ནས་བཟུང་རིགས་དང་དཀྱིལ་འཁོར་རྒྱ་མཚོའི་ཁྱབ་བདག་ཡབ་རྗེ་རྡོ་རྗེ་འཆང་ཉིད་ཀྱི་སྤྱན་སྔར་འཇམ་མགོན་སྐུ་མཆེད་རྗེ་བཙུན་དྲུང་སོགས་ལ་ལམ་འབྲས་ཚོགས་བཤད་རྗེས་འབྲེལ།
གཞན་ཡང་དབང་རྗེས་གནང་ཁྲིད་ལུང་ལ་སོགས་པ་སྔ་ཕྱིར་གསན་པ་རྣམས་འདིར་ཕྱོགས་གཅིག་ཏུ་བཀོད་ན་ཐོག་མར་འཕགས་པ་ཀླུ་སྒྲུབ་དང་། རྒྱལ་སྲས་ཞི་བ་ལྷ་ནས་བརྒྱུད་པའི་དབུ་མ་ལུགས་ཀྱི་སེམས་བསྐྱེད།
ཇོ་བོ་རྗེ་ནས་བརྒྱུད་པའི་བློ་སྦྱོང་དོན་བདུན་མའི་ཉམས་ཁྲིད་ལུང་བཅས། ཇོ་བོས་ཆོས་འབྱུང་བརྒྱ་རྩ། དཔེ་ཆོས་རིན་སྤུངས། མན་ངག་རིན་སྤུངས། གཏམ་རྒྱུད་རིན་ཕྲེང་།
སེམས་དཔའ་ཆེན་པོ་གཞོན་ནུ་རྒྱལ་མཆོག་དང་། མུས་ཆེན་དཀོན་མཆོག་རྒྱལ་མཚན་གཉིས་ཀྱིས་བསྒྲིགས་པའི་བློ་སྦྱོང་གླེགས་བམ། དེས་མཛད་པའི་བློ་སྦྱོང་ཁྲིད་ཡིག བློ་སྦྱོང་ལེགས་བཤད་ཀུན་འདུས་རྣམས་ཀྱི་ལུང་བློ་སྦྱོང་ཞེན་པ་བཞི་བྲལ་གྱི་ཁྲིད།
འཕགས་ཡུལ་གྱི་སློབ་དཔོན་ཨ་བྷ་ཡས་ཕྱོགས་གཅིག་ཏུ་སྒྲིགས་ཤིང་ཡར་ལུང་ལོ་ཙཱ་བ་གྲགས་པ་རྒྱལ་མཚན་གྱིས་བསྒྱུར་བའི་རྒྱལ་ཐབས་རྒྱ་མཚོར་གྲགས་པ་ནས་བྱུང་བའི་རྗེས་གནང་བརྒྱ་དང་ཞེ་གཅིག་རྒྱ་གཞུང་གི་ལུང་དང་བཅས་པ།
བ་རི་ལུགས་ཀྱི་སྒྲུབ་ཐབས་བརྒྱ་རྩ་རྗེས་གནང་དོན་བརྒྱད་རྒྱ་གཞུང་གི་ལུང་དང་བཅས་པ། ཇོ་བོ་རྗེ་ནས་བརྒྱུད་པའི་རྗེས་གནང་མན་ངག་ཐོར་བུ་རྣམས་མཆིམས་ནམ་མཁའ་གྲགས་ཀྱིས་ཕྱོགས་གཅིག་ཏུ་བསྒྲིགས་པའི་སྣར་ཐང་བརྒྱ་རྩར་གྲགས་པ་ནས་བྱུང་བའི་རྗེས་གནང་སོ་བཞི།
མཆིམས་

ཀྱིས་བསྒྲིགས་པའི་ཡིག་ལུང་བཅས། སྔགས་འཆང་ཀུན་རིན་ཡིག་སྟེང་ནས་འཕགས་ཡུལ་གྱི་གྲུབ་ཆེན་བརྒྱད་ཅུ་རྩ་བཞིའི་བྱིན་རླབས་རྣམས་དང་། རྣམ་ཐར་རྡོར་གླུ་བསྟོད་པ་ཚོགས་འཁོར་རྣམས་ཀྱི་ལུང་། རྒྱུད་སྡེའི་སྐོར་ལ་ཐོག་མར་བྱ་རྒྱུད་གྲས་སྨན་བླ་མཆེད་བདུན།
ཀླུ་དབང་ལྷ་ལྔ། གནས་བཅུ་རྣམས་སོ་སོའི་རྗེས་གནང་སྒྲུབ་སྐོར་རྣམས་ཀྱི་ལུང་དང་བཅས་པ། བྱ་བ་སྤྱིའི་རྒྱུད་ལ་རིགས་གསུམ་སྤྱི་དབང་།
གང་བློ་མའི་རིག་གཏད། འཇམ་དཀར་གསེར་གདུགས་ཅན། འཇམ་དབྱངས་དམར་སེར། འཇམ་དཀར་མ་ཏི་ལུང་། འཇམ་དཔལ་སྨྲ་སེང་རྣམས་ཀྱི་རྗེས་གནང་། རྒྱ་གཞུང་བོད་གཞུང་སྒྲུབ་སྐོར་ཆ་ཚང་བའི་ལུང་། སྲུང་བ་ལྷ་ལྔ་བཅུ་རྩ་གཅིག་གཟའ་ཡུམ་ལྷ་བཅུ་གཉིས།
གདུགས་དཀར་ལྷ་ཉེར་བདུན་མ། གཙུག་གཏོར་དྲི་མེད་དང་འོད་ཟེར་དྲི་མེད་རྣམས་ཀྱི་རྡུལ་དཀྱིལ་དུ་དབང་། སྒྲུབ་དཀྱིལ་དབང་། སྲོག་ཤིང་འཛུགས་ཆོག མཆོད་རྟེན།
ཐིག་རྩ་རྣམས་ཀྱི་ལུང་དང་བཅས་པ། འོད་ཟེར་ཅན་མ་དང་། རྣམ་རྒྱལ་ལྷ་དགུ། གཙུག་འབར། གཟའ་ཡུམ་རྣམས་ཀྱི་རྗེས་གནང་ཡིག་ལུང་བཅས་རིགས་ཀྱི་ཁྲོ་བོ་མི་གཡོ་བ་དཀར་སྔོན་གྱི་རྗེས་གནང་སྒྲུབ་སྐོར་རྣམས་ཀྱི་ལུང་དང་བཅས་པ།
པདྨ་རིགས་འཆི་མེད་རྔ་སྒྲ་ལྷ་དགུའི་དབང་། པདྨའི་རིགས་བདག་འཕགས་པ་བཅུ་གཅིག་ཞལ་གཙོ་རྐྱང་དང་ལྷ་ལྔའི་རྗེས་གནང་། སྨྱུང་གནས་ཆོ་ག་དང་། འཕོ་བ་འདེབས་ཚུལ་སོགས་ཀྱི་ལུང་།
སྤྱན་གཟིགས་སྐྱེར་སྒང་ལུགས། སྤྱན་གཟིགས་གཙོ་འཁོར་གསུམ་པ། དོན་ཞགས་ལྷ་ལྔ་

རྣམས་ཀྱི་རྗེས་གནང་། ཚེམ་བུ་ལུགས་ཀྱི་ཐུགས་རྗེ་ཆེན་པོའི་དམར་ཁྲིད་པདྨའི་ཡུམ། སྒྲོལ་དཀར་བཀའ་བབས་དགུ་ལྡན་དང་། འོད་ཟེར་དྲུག་སྦྲགས་སོ་སོའི་རྗེས་གནང་། ཕྱི་མའི་ཚེ་ཁྲིད་སྒྲུབ་སྐོར་ཡོངས་རྫོགས་ཀྱི་ལུང་།
དབྱངས་ཅན་དཀར་མོའི་རྗེས་གནང་སྒྲུབ་སྐོར་ལུང་། ཇོ་ལུགས་སྒྲོལ་མ་ཉེར་གཅིག་གི་རྗེས་གནང་། ཡིག་ལུང་བཅས། ཉི་སྦས་ལུགས་ཀྱི་སྒྲོལ་མ་ཉེར་གཅིག་གི་རྗེས་གནང་ལུང་བཅས། གཉན་སྒྲོལ་རྗེས་གནང་ཡིག་ལུང་བཅས།
པད་རིགས་ཁྲོ་བོའི་སྐོར་ལ། རྟ་ནག་ལྕགས་རལ་ཅན་ཇོ་ལུགས། ཤྭ་ན་བཞི་སྐོར་དབྱུག་ཐོ་ཅན་རྣམས་ཀྱི་རྗེས་གནང་། སྒྲུབ་སྐོར་རྣམས་ཀྱི་ལུང་དང་བཅས་པ། རྡོ་རྗེའི་རིགས་ཀྱི་གཙོ་བོ།
མི་འཁྲུག་ལྷ་དགུའི་དབང་། རྡོ་རྗེ་རིགས་བདག ཕྱག་རྡོར་གོས་སྔོན་ཅན་གྱི་རྗེས་གནང་། ཕྱག་རྡོར་གཏུམ་པོ། ཕྱག་རྡོར་ཨུ་ཙྱ་རྣམས་ཀྱི་རྗེས་གནང་ཡིག་ལུང་བཅས། རྡོར་རིགས་ཕོ་ཉར་གཏོགས་པ་དམེ་བརྩེག་དུད་ལྗང་གཉིས་ཀྱི་རྗེས་གནང་།
སྒྲུབ་སྐོར་ཡོངས་རྫོགས་རྣམས་ཀྱི་ལུང་དང་བཅས་པ། བྱ་རྒྱུད་ནོར་རིགས་ཛམ་དཀར་འབྲུག་ཞོན་ལྷ་ལྔ་དང་། ཛམ་སེར་ནག རྣམ་སྲས་གསེར་ཅན་ལྷ་དགུ་རྣམས་ཀྱི་རྗེས་གནང་།
སྒྲུབ་སྐོར་རྣམས་ཀྱི་ལུང་དང་བཅས་པ། རྣམ་འཇོམས་དང་རི་ཁྲོད་མ་སེར་མོའི་རྗེས་གནང་ཡིག་ལུང་བཅས། གཉིས་པ་སྤྱོད་པའི་རྒྱུད་ལ། དེ་བཞིན་གཤེགས་པའི་རིགས་ཀྱི་བདག་པོ་འཇམ་དབྱངས་ཨ་ར་པ་ཙ་ལྷ་ལྔའི་དབང་ཡིག་ཆ་རྣམས་ཀྱི་ལུང་དང་བཅས་པ།
གསུམ་པ་རྣལ་འབྱོར་གྱི་རྒྱུད་ལ། ཀུན་རིག་

རྩ་བའི་རས་དཀྱིལ་དུ་དབང་། སྒྲུབ་དཀྱིལ་དབང་ཆོག་སོགས་ཀྱི་ལུང་། རྒྱུད་སྡེ་བཞི་པ་རྣལ་འབྱོར་བླ་ན་མེད་པའི་སྐོར་ལ། ཕ་རྒྱུད་གསང་འདུས་མི་བསྐྱོད་རྡོ་རྗེ་ལྷ་སོ་གཉིས་རྡུལ་དཀྱིལ་དུ་དབང་།
གསང་འདུས་འཇམ་རྡོར་ལྷ་བཅུ་དགུ་རྡུལ་དཀྱིལ་དབང་། གསང་འདུས་སྤྱན་གཟིགས་ལྷ་བཅུ་དགུ་རས་དཀྱིལ་དབང་། དེ་རྣམས་ཡིག་ལུང་དང་བཅས། གཤེད་དམར་ལྷ་ལྔའི་རྡུལ་དཀྱིལ་དུ་དབང་སྔོན་འགྲོའི། སྤྲོས་མེད་ཀྱི་ཉམས་ཁྲིད་ཡིག་ལུང་དང་བཅས་པ།
འཇིགས་བྱེད་རྭ་ལུགས་ལྷ་བཅུ་གསུམ་རྡུལ་དཀྱིལ་དུ་དབང་། ལས་གཤིན་བསྐང་བ་སོགས་ཀྱི་ལུང་། མ་རྒྱུད་སྐོར་ལ། འཁོར་ལོ་བདེ་མཆོག་ནག་པོ་ལུགས། ལྷ་དྲུག་ཅུ་རྩ་གཉིས་ཀྱི་རྡུལ་དཀྱིལ་དུ་དབང་།
ཨ་མེས་ཞབས་ཀྱི་བདེ་མཆོག་ཆོས་འབྱུང་གི་ལུང་། ཕག་དཀར་ཤེས་རབ་གསལ་བྱེད་ཀྱི་རྗེས་གནང་། དཔྱལ་ལུགས་ཕག་མོ་སྐོར་གསུམ་གྱི་བྱིན་རླབས་ལུང་བཅས། གྲུབ་རྒྱལ་ལུགས་ཀྱི་ཚེ་དབང་ལུང་བཅས།
ཁྱུང་ནག་རྒྱས་ནང་སྒྲུབ་སྐོར་མན་ངག་རྣམས་ཀྱི་ལུང་དང་བཅས། སེང་གདོང་དམར་པོའི་རྗེས་གནང་ལུང་བཅས། གཉིས་མེད་རྒྱུད་ཁོངས་སུ་གཏོགས་པ་ནོར་ལྷ་དབྱུ་གུ་མཆེད་གསུམ་གྱི་སྒྲུབ་སྐོར་མན་ངག་རྣམས་རྡོ་རྗེ་གུར་ལས་གསུངས་པའི་ཐུན་མོང་སྒྲུབ་པའི་ལྷ་གསུམ་གྱི་རྗེས་གནང་ཡིག་ལུང་བཅས།
དུས་འཁོར་ནས་གསུངས་པའི་ཐུན་མོང་སྒྲུབ་པའི་ལྷ་གསུམ་ནང་ཚན་རྡོ་རྗེ་ཁྱུང་ཁྲའི་སྐོར་ལ་སྔགས་འཆང་ཟུང་དཔལ་བས་མཛད་པའི་ཁྱུང་སྤོད་དཀར་ཆག་ལྟར་ཡོངས་རྫོགས་ཀྱི་ལུང་།
འཕགས་ཡུལ་གྱི་སློབ་དཔོན་ཨ་བྷ་ཡིས་བཀྲམ་པའི་

ཕྲེང་བ་སྐོར་གསུམ་དགོངས་དོན་དཀྱིལ་འཁོར་བཞི་ཞེ་གཉིས་སྟེང་། དཱ་པཎ་ཨཙྱ་ཞེས་དགུང་ལོ་སྟོང་དང་ཉི་ཤུ་བཞུགས་ཤིང་ཚེམས་ལན་ཉི་ཤུ་བརྗེས་པར་གྲགས་པས་བཀྲལ་བའི་དགེ་ལེགས་སུ་བྱེད་དཀྱིལ་འཁོར་གསུམ་བསྣན་པས།
དཀྱིལ་འཁོར་ཞེ་ལྔའི་རས་དཀྱིལ་དུ་དབང་ཉིན་བཅོ་བརྒྱད་མའི་ལུགས་སུ་བསྐུར་བ་མཛད་། གསང་སྔགས་རྙིང་མའི་སྐོར་ལ། རྡོ་རྗེ་ཕུར་པའི་རྡུལ་ཚོན་གྱི་དཀྱིལ་འཁོར་དུ། ཆོས་རྗེ་བླ་མ་དམ་པ་དང་།
ས་ལོ་ཆེན་པོ་དང་། སྔགས་འཆང་ཀུན་རིན་རྣམས་ཀྱི་ཡིག་ཆའི་སྟེང་ནས་སྟོད་ལས་བྱང་ཆུབ་སྒྲུབ་པའི་དབང་དང་། སྨད་ལས་དྲག་པོ་སྒྲོལ་བའི་རྗེས་གནང་། ས་ལོ་ཀུན་བསོད་ཀྱིས་མཛད་པའི་ཕུར་པའི་ཞི་བའི་སྦྱིན་སྲེག་གི་ལུང་།
བདག་ཆེན་རྒྱ་གར་བའི་འཕྲིན་གཞུང་དྲེགས་པ་ཟིལ་གནོན་དང་། སྔགས་འཆང་ཀུན་རིན་པའི་དབང་ཆོག་མཐོང་བ་རང་གྲོལ། རྗེ་རང་གིས་མཛད་པའི་བསྒྲིགས་རིམ་རྣམས་ཀྱི་སྟེང་ནས་གུ་རུ་དྲག་དམར་ཉང་ལུགས་ཀྱི་དབང་དང་ཡིག་ཆ་རྣམས་ཀྱི་ལུང་།
རྟ་མགྲིན་གསང་སྒྲུབ་བྱིན་རླབས། སྒྲུབ་སྐོར་རྣམས་ཀྱི་ལུང་དང་བཅས་པ་འདོད་འབུམ་ནང་ནས་བྱིན་རླབས་ཐུགས་དབང་བསྡུས་པ། ཕྱག་རྡོར་དྲེགས་འདུལ་གྱི་དབང་།
བསྟན་མ་བཅུ་གཉིས་ཀྱི་རྗེས་གནང་། ཚེ་རྟ་ཟུང་འབྲེལ། བྱང་གཏེར་ལྕགས་གདོང་མ། མདའ་འཕེལ་མ་རྣམས་ཚེ་དབང་། ཁྱད་པར་རྒྱལ་བའི་བསྟན་པ་རིན་པོ་ཆེའི་སྒོར་ཞུགས་པ་ཕལ་ཆེར་གྱི་རྣ་བར་མ་ཐོས་པའི་གསེར་ཆོས་སྙན་བརྒྱུད་ཀྱི་སྐོར་ལ།
འཕགས་ཡུལ་གྱི་པཎ་གྲུབ་རྒྱ་མཚོའི་གཙུག་རྒྱན་རྣལ་འབྱོར་གྱི་དབང་ཕྱུག་དཔལ་ལྡན་བི

རྺ་པས་རྒྱལ་ཡུམ་བདག་མེད་མ་ལས་དངོས་སུ་གསན་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྐོར་ལ། ཚོགས་བཤད་དང་། སློབ་བཤད་དུ་གྲགས་པ་གཉིས་ལས། དང་པོ། ཚོགས་བཤད་མཁན་ཆེན་ངག་དབང་ཆོས་གྲགས་ཀྱི་ཡིག་སྟེང་ནས།
སྔོན་འགྲོ་སྣང་བ་གསུམ་གྱི་འཁྲིད། རྒྱབ་རྟེན་ལུང་གི་སྐོར་ལ། བིརྺ་པའི་རྣམ་འགྱུར་དྲུག་གི་སྒོ་ནས་བསྟོད་པ་བླ་མ་རྒྱ་བོད་ཀྱི་ལོ་རྒྱུས་ནས་བཟུང་ཡབ་རྗེ་བསོད་ནམས་རིན་ཆེན་བར་གྱི་བླ་བརྒྱུད་རྣམ་ཐར་རྣམས་དང་གསུང་ངག་བྱུང་ཚུལ་ལེགས་བཤད་འདུས་པའི་རྒྱ་མཚོ་རྣམས་སྔོན་དུ་འགྲོ་བའི།
བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་རྣམས་དང་། ལམ་གྱི་དངོས་གཞི་རྒྱུད་གསུམ་གྱི་སྒོ་ནས་དཀྲི་བ་ལ།
ཐོག་མར་སློབ་མ་རྗེས་འཛིན་སོགས། དབང་གི་མངོན་པར་རྟོགས་པ་བརྒྱད་དང་ལྡན་པའི་རྡུལ་ཚོན་གྱི་དཀྱིལ་འཁོར་དུ་རྒྱུ་དུས་ཀྱི་དབང་བསྐུར་བ་རྩ་སྔགས་ཨཥྚཱའི་བཟླས་ལུང་དང་བཅས་པ།
ལུས་དཀྱིལ་འཁྲིད་ཀྱི་སྔོན་འགྲོར། ཐབས་རྒྱུད་ཀྱི་གཙོ་བོ་ལམ་དུས་ཀྱི་དབང་བསྐུར་བ་ཡི་གེ་བརྒྱ་པའི་བཟླས་ལུང་དང་བཅས་པ། གསང་དབང་གི་འཁྲིད་ཀྱི་སྔོན་འགྲོར། རྗེ་བཙུན་རྡོ་རྗེ་བདག་མེད་མའི་རས་དཀྱིལ་དུ་དབང་བསྐུར་དང་།
སིནྡྷུ་རའི་དཀྱིལ་འཁོར་དུ་བྱིན་གྱིས་བརླབས་པ་བཅས་ལྟ་བའི་སྐབས་སུ་དམ་ཚིག་རྣམ་བཤད་དང་བཅས། དངོས་གཞིའི་འཁྲིད་བརྒྱུད་གསུམ་སྙིང་པོའི་ལེགས་བཤད་ཇི་ལྟ་བ་བཞིན་དང་།
རྒྱབ་རྟེན་ལུང་ལ། རྗེ་བཙུན་གྱི་དཀར་ཆག་ནང་བཞིན་གླེགས་བམ་པོད་སེར་མ། རྒྱལ་ཚབ་དམ་པའི་དཀར་ཆག་ནང་བཞིན་པོད་

དམར་མ། བླ་མ་དམ་པའི་པོད་ནག་མ་ལ། རྣམ་ཐར་ངོ་མཚར་སྣང་བ། ལུས་དཀྱིལ་ཆོ་ག ལམ་ཟབ་བླ་མའི་རྣལ་འབྱོར། འཁྲིད་ཡིག་སྦས་དོན་གསལ་བ། གནད་བཅུ་གཅིག གནད་དྲུག་དབང་པོ་རབ་འབྲིང་གསུམ་གྱིས་དཀྲི་བའི་འཁྲིད་རྣམས་གསལ་བྱེད་རྣམ་བཤད་མན་ངག་གི་མཛོད་རྣམས་དང་།
བསྐྱེད་རིམ་རྣམ་བཤད་གསང་སྔགས་མཛེས་རྒྱན། ཕྱི་དཀྱིལ་རྣམ་བཤད་བློ་གསལ་བདེ་འཇུག ལུས་དཀྱིལ་རྣམ་བཤད་བདེ་ཆེན་བཅུད་སྙིང་། ཡང་དེའི་རྣམ་བཤད་ཉུང་ངུས་རྣམ་གསལ།
རྡོ་དྲིལ་བགྲང་འཕྲེང་དགང་བླུགས་བུམ་པ་རྣམས་ཀྱི་རྣམ་བཤད། དམ་ཚིག་རྡོ་རྗེའི་སྒྲུབ་ཐབས་སྡིག་སྒྲིབ་ཀུན་འཇོམས། གསུང་ངག་བྱུང་ཚུལ་དང་ཁོག་ཕུབས་ཀྱི་ཟིན་བྲིས་གསུང་ངག་བསྟན་པའི་པད་ཚལ་བཞད་པ།
བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་ཀྱི་ཆོ་ག་དམ་པའི་བཞེད་སྲོལ། སློབ་མ་རྗེས་འཛིན་ཉམས་སུ་བླངས་བདེ། ཨཥྚཱ་སོགས་ཀྱི་བཟླས་ལུང་གོ་བདེར་བཀོད་པ།
བདག་མེད་མའི་བྱིན་རླབས་བྱ་ཚུལ་ལེགས་བྱས་གཏམ་གྱི་བདུད་རྩི། དམ་ཚིག་རྣམ་བཤད་བག་ཡོད་གཏམ་གྱི་བདུད་རྩི། ལམ་དུས་རྒྱས་འབྲིང་བསྡུས་གསུམ་གྱི་རྣམ་དབྱེ་བདུད་རྩིའི་གཏམ་བཟང་། སྣང་གསུམ་དང་བརྒྱུད་གསུམ་སྙིང་པོའི་ལེགས་བཤད་རྣམས་ཀྱི་ལུང་།
ངག་དབང་ཆོས་གྲགས་ཀྱི་ཡིག་སྟེང་ནས་ལམ་ཟབ་ཕྱི་མའི་བྱིན་རླབས་ཡིག་ལུང་བཅས་དང་། རྒྱུན་གྱི་ཉམས་ལེན་གྱི་ཡི་གེ་དཀོན་མཆོག་ལྷུན་གྲུབ་ཀྱི་ཚིགས་བཅད་མ་དང་།
སྔགས་འཆང་ཆེན་པོས་མཛད་པ་ངོར་ཆེན་གྱི་བརྒྱུད་འདེབས་ཁ་སྐོང་བཅས་པའི་ལུང་། བིར་སྲུང་ཐུན་མོང་

བ་ངོར་ཆེན་གྱིས་མཛད་པ་ཟུར་འདེབས་བཅས་དང་། ཐར་རྩེ་པཎ་ཆེན་གྱི་ཡིག་ལུང་བཅས། གཉིས་པ། ཁྱད་པར་དུ་ངོར་ལུགས་ཐུན་མོང་མ་ཡིན་པ་གསུང་ངག་རིན་པོ་ཆེ་སློབ་བཤད་ཀྱི་སྐོར་ལ། ཐོག་མར་བླ་མ་ཚད་མར་བྱ་བའི་ཕྱིར་རྣལ་འབྱོར་གྱི་དབང་ཕྱུག་བིརྺ་པ་ལ་བསྟོད་པ་ཨ་ལ་ལ་ཏེ་ནས་བཟུང་།
རྨོར་ཆེན་རྡོ་རྗེ་འཆང་གི་འཁྲུངས་རབས་གསོལ་འདེབས་ཀྱི་བར་གྱི་བླ་མ་བརྒྱུད་པ་ལ་གསོལ་བ་འདེབས་པའི་སྐོར་གྱི་ལུང་དང་།
རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་བླ་མ་རྒྱ་བོད་ཀྱི་ལོ་རྒྱུས་ནས་བཟུང་། གནས་གསར་པ་ངག་དབང་ཀུན་དགའ་ལེགས་པའི་འབྱུང་གནས་ཀྱི་རྣམ་ཐར་འཇམ་མགོན་ཀུན་བློ་རང་གིས་མཛད་པའི་བར་གྱི་རྣམ་ཐར་སྐོར་རྣམས་ཀྱི་ལུང་།
སྔོན་དུ་འགྲོ་བའི་སྒོ་ནས། ཉམས་མྱོང་ཚད་མ་རྒྱུད་ལ་སྐྱེད་པར་བྱེད་པའི་ཁྲིད་དངོས་ནི། རྡོ་རྗེ་འཆང་ཚར་པ་ཆོས་རྗེའི་གསུང་སྒྲོས་འཇམ་དབྱངས་མཁྱེན་བརྩེ་དབང་ཕྱུག་གིས་ཟིན་བྲིས་སུ་མཛད་པའི་ཁྲིད་ཡིག་གསང་ཆེན་བསྟན་པ་རྒྱས་བྱེད་ཁའུ་བྲག་རྫོང་པའི་བཞེད་པ་མ་ནོར་བ་ལ་གཞི་བྱས།
བུམ་དབང་རྨི་ལམ་མན་གྱི་ཁྲིད་འཕྲོ་ལུས་པ་རྒྱལ་དབང་ལྔ་པ་རིན་པོ་ཆེས་མཛད་པ་དང་།
སྣང་གསུམ་གྱི་སྐབས་སུ་འཇམ་དབྱངས་མཁྱེན་བརྩེའི་གསུང་ངག་བྱུང་ཚུལ་གྱི་ཟིན་བྲིས་ཀྱི་སྟེང་ནས་ཐོག་མར་མན་ངག་གི་བྱུང་ཚུལ་དང་། བྱུང་བའི་ཆོས་ལ་བཤད་བསྒྲུབ་བྱ་ཚུལ་གྱི་གསུང་བཤད་ཤིན་ཏུ་རྒྱས་པ་དང་།
གཞན་ཡང་གསུང་བཤད་ཀྱི་རྒྱབ་སྐྱོར་དུ་དགོས་པའི་ཡིག་ཆ་རྣམས་དམ་པའི་ཕྱག་གཞེས་ལྟར་མཛད་དེ།

ལམ་གྱི་སྔོན་འགྲོ་སྣང་གསུམ་གྱི་ཁྲིད་ཤིན་ཏུ་རྒྱས་པ་ཞག་ཉི་ཤུ་སྐོར་དང་། དེ་སྐབས་རྣམས་སུའང་བླ་མ་ལྔ་བཅུ་པ་རྩ་འགྲེལ་རྣམས་ཀྱི་སྟེང་ནས་གསུང་བཤད་མཐིལ་ཕྱིན་པ་དང་། སྡོམ་པ་ཉི་ཤུ་པ་རྩ་འགྲེལ་གྱི་སྟེང་ནས་གསུང་བཤད་ཞིབ་རྒྱས་དང་།
རྗེ་བཙུན་གྱི་སྡོམ་པ་ཉི་ཤུ་པའི་འགྲེལ་པ། རྩེ་མོས་མཛད་པའི་ཆོས་ལ་འཇུག་པའི་སྒོ་བཅས་ཀྱི་ལུང་། དེ་ནས་མཎྜལ་ཚོམ་བུ་ལྔ་པ་ལ་བརྟེན་པའི་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་ངོར་ཆེན་དཀོན་མཆོག་ལྷུན་གྲུབ་པའི་ཡིག་ཆ་ལྟར་དང་།
དེས་མཛད་པའི་ཡིག་ཆའི་སྟེང་ནས་སློབ་མ་རྗེས་འཛིན་སོགས་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་དཔལ་ཀྱཻ་རྡོ་རྗེའི་རྡུལ་ཚོན་གྱི་དཀྱིལ་འཁོར་ཆེན་པོར།
མུས་ཆེན་སེམས་དཔའ་ཆེན་པོས་མཛད་པའི་དབང་ཆུ་དང་། ཚར་ཆེན་གྱི་དབང་ཆུའི་གསལ་བྱེད། དཀོན་མཆོག་ལྷུན་གྲུབ་ཀྱི་དབང་གི་མཚམས་སྦྱོར་ཆེན་མོ་སོགས་ཀྱི་སྟེང་ནས་རྒྱུ་དུས་ཀྱི་དབང་བསྐུར་བ་ཡོངས་སུ་རྫོགས་པ།
མཁྱེན་བརྩེའི་ཡིག་སྟེང་ནས་ཨཥྚཱའི་བཟླས་ལུང་དང་བཅས་པ། དངོས་གཞི་གྲོལ་བྱེད་ཁྲིད་ལ། ཐོག་མར་ལྟ་བས་སྤྲོས་པ་གཅོད་པའི་ཕྱིར་དུ་ཀུན་གཞི་རྒྱུ་རྒྱུད་ལ་འཁོར་འདས་དབྱེར་མེད་ཀྱི་ལྟ་བ་བསྒོམ་པའི་ཁྲིད་དང་།
དེ་སྐབས་སུ་དམ་ཚིག་དང་སྡོམ་པའི་གསུམ་བཤད་ཤིན་ཏུ་ཞིབ་པ་རྗེ་བཙུན་གྲགས་པས་མཛད་པའི་རྩ་ལྟུང་འཁྲུལ་སྤོང་གི་ལུང་དང་བཅས་པ།
དེ་ནས་འཇམ་མགོན་ཨ་མེས་ཞབས་ཀྱིས་ཡིག་ཆའི་སྟེང་ནས་བདག་མེད་ལྷ་མོ་བཅོ་ལྔའི་དབང་། ལུས་ཐབས་རྒྱུད་ལ་དབང་བཞི་དང་འབྲེལ་བའི་ལམ་བཞི་ལས།

ཐོག་མར་བུམ་དབང་དང་འབྲེལ་བ་ཕྱི་བསྐྱེད་རིམ་གྱི་ཁྲིད་སེམས་འཛིན་དང་བཅས་པ། བདག་ཆེན་གྱི་ཡིག་ཆའི་སྟེང་ནས་ལམ་དུས་ཀྱི་དབང་བསྐུར་བ་ཡིག་བརྒྱའི་བཟླས་ལུང་དང་བཅས་པ། དེ་རྗེས་ནང་བསྐྱེད་རིམ་གྱི་ཁྲིད་སེམས་འཛིན་དང་འབྲེལ་བ་སོགས་བུམ་དབང་གི་ལམ་ཡོངས་སུ་རྫོགས་པ།
དེ་དག་གི་སྒྲོ་འདོགས་གཅོད་པའི་སྐབས་སུ་ཕྱི་ནང་གི་བསྐྱེད་རིམ། དབང་། རབ་གནས། སྦྱིན་སྲེག་སོགས་ལམ་ཡོངས་སུ་རྫོགས་པ་ཆ་ལག་དང་བཅས་པའི་གསུང་བཤད་དཔྱིས་ཕྱིན་པ།
གཏུམ་མོའི་བདེ་དྲོད་བསྐྱེད་པའི་སླད་དུ་ངག་ཆོས་པའི་ཡིག་ཆའི་སྟེང་ནས་བདག་མེད་ལྷ་མོ་བཅོ་ལྔའི་བྱིན་རླབས། དེ་རྗེས་གསང་དབང་དང་། ཤེས་རབ་ཡེ་ཤེས་དང་།
དབང་བཞི་པ་དང་རྗེས་སུ་འབྲེལ་བའི་ལམ་ལ་སོགས་པ་མདོར་ན་ཉམས་ཁྲིད་ཟབ་མོ་ཡོངས་སུ་རྫོགས་པ་ཟླ་བ་དྲུག་གི་བར་དུ་གསན་ཅིང་དེ་དག་གི་བར་སྐབས་རྣམས་སུ། འཇམ་དབྱངས་མཁྱེན་བརྩེའི་ཡིག་ཆའི་སྟེང་ནས་ཚར་གསུམ་ཁུག་པའི་བྱིན་རླབས།
ངག་ཆོས་ཀྱི་ཡིག་སྟེང་ནས་ལམ་ཟབ་ཐུན་མོང་དང་། ཐུན་མོང་མ་ཡིན་པའི་བྱིན་རླབས་དམིགས་ཁྲིད་དང་འབྲེལ་བ། མཁྱེན་བརྩེའི་ཡིག་ཆའི་སྟེང་ནས་བླ་མ་རིན་འབྱུང་གི་བྱིན་རླབས།
ངོར་ཆེན་རྡོ་རྗེ་འཆང་དང་ངག་ཆོས་པའི་ཡིག་སྟེང་ནས་བིར་སྲུང་ཐུན་མོང་བ་དང་། ཐུན་མོང་མ་ཡིན་པའི་བྱིན་རླབས་རྣམས་ལུང་དང་བཅས་པ། ཞར་བྱུང་བིར་སྲུང་གསར་མའི་དམིགས་ཁྲིད་དང་བཅས་པ།
མཁྱེན་བརྩེའི་ཡིག་སྟེང་ནས་བརྡ་དོན་གསལ་བའི་བྱིན་རླབས། ངག་ཆོས་ཀྱི་ཡིག་སྟེང་ནས་ལམ་སྦས་བཤད་ཀྱི་

བྱིན་རླབས། ནུབ་པ་རིག་འཛིན་གྲགས་དང་། ཀུན་མཁྱེན་གྱི་ཡིག་ཆའི་སྟེང་ནས་རྣམ་འཇོམས་བིར་ལུགས་ཀྱི་བྱིན་རླབས། རྗེ་རང་གི་ཡིག་ཆའི་སྟེང་ནས་རྟེན་འབྲེལ་སྙིང་པོའི་སྲུང་བའི་བྱིན་རླབས། མཁྱེན་བརྩེའི་ཡིག་ཆའི་སྟེང་ནས་དབང་བཞིའི་བརྡ་ཚིག་བརྒྱུད་དུ་བསྩལ་བའི་བྱིན་རླབས་གདམས་ངག་རྣམས་རྫོགས་པའི་ཚེ།
མཁྱེན་བརྩེའི་ཡིག་སྟེང་ནས་སྒྲུབ་པ་ལུང་སྦྱིན་གྱི་བྱིན་རླབས་དང་། གསང་བ་བཅུའི་རྒྱས་འདེབས་པ།
མཐར་བསྟན་པ་གཏད་པའི་ཚུལ་དུ་ཀུན་མཁྱེན་གྱི་ཡིག་ཆའི་སྟེང་ནས་ག་ཡ་དྷ་རའི་ལུགས་ཀྱི་མགོན་རྐྱང་རྗེས་གནང་རྣམས་ལེགས་པར་གསན་ནོ། །དེ་རྣམས་ཀྱི་རྒྱབ་རྟེན་དུ་ལུང་དང་བསྟན་བཅོས་ཚད་མར་བྱ་བའི་ཕྱིར་གོང་ཚོགས་བཤད་ཀྱི་སྐབས་སུ་བཤད་པའི་ལམ་འབྲས་པོད་དམར་སེར་རྣམས་ཀྱི་ལུང་དང་།
གཞན་ཡང་སྔ་ཕྱིར་གསན་པའི་ལུང་གི་སྐོར་ལ། སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི་མངོན་རྟོགས་ཡན་ལག་བཞི་པོ།
དབང་གི་ཆུ་བོ་ཆེན་མོ། ཞི་བའི་སྦྱིན་སྲེག རབ་གནས་བཟང་པོ་དྲུག་པ་རྣམས་དང་། རྗེ་བཙུན་གྱིས་མཛད་པའི་མངོན་རྟོགས་ཡན་ལག་དྲུག་པ། བདག་མེད་མའི་སྒྲུབ་ཐབས།
ཚོགས་འཁོར་འབྲིང་པོ། ལས་བཞིའི་སྦྱིན་སྲེག དུས་མཐའ་མའི་ཆོ་ག རབ་གནས་དོན་གསལ། ཧེ་རུ་ཀའི་ཆས་དྲུག བརྒྱུད་པའི་བཀྲ་ཤིས་མཚུངས་མེད་བླ་མ་རྣམས་དང་། ས་པཎ་གྱིས་མཛད་པའི་ཚོགས་འཁོར་རྩོད་སྤོང་།
འཕགས་པས་མཛད་པའི་ཚོགས་འཁོར་བདུད་རྩིའི་བུམ་པ། བླ་མ་དམ་པས་མཛད་པའི་མངོན་རྟོགས་ཡན་ལག་དྲུག་པ།

མུས་ཆེན་སེམས་དཔའ་ཆེན་པོས་མཛད་པའི་མངོན་རྟོགས་ཡན་ལག་དྲུག་པ་བྱ་བྲལ་མར་གྲགས་པ། ལམ་དུས་ཀྱི་ཉམས་ལེན། དབང་ཆུ་གསལ་བའི་མེ་ལོང་། སྟ་གོན་སྐབས་ཀྱི་སོ་ཤིང་སོགས་ཀྱི་དགོས་པ་བཤད་པ། ལམ་ཟབ་ཐུན་མོང་བའི་ཉམས་ལེན་རྣམས་དང་།
བདག་ཆེན་རྡོ་རྗེ་འཆང་གིས་མཛད་པའི་སྐོར་ལ། ལམ་དུས་ཀྱི་དབང་བསྐུར་ཚུལ། ལམ་ཟབ་ཐུན་མོང་བའི་ཉམས་ལེན། བདུད་རྩི་རིལ་བུ་སྒྲུབ་ཚུལ། དེ་སྐབས་སུ་དགོས་པའི་སྨན་གྱི་རྐང་གྲངས་རྡོར་དྲིལ་གྱི་རྣམ་བཤད།
དམ་ཚིག་གི་བཤད་པ་འཁྲུལ་སྤོང་རབ་གསལ། ལྟ་བ་འཁོར་འདས་དབྱེར་མེད་ཀྱི་ཁྲིད། ལམ་སྦས་བཤད་ཀྱི་མན་ངག་ཟིན་བྲིས་རྣམས་དང་། ཚར་ཆེན་ཆོས་ཀྱི་རྒྱལ་པོས་མཛད་པའི་སྐོར་ལ།
ལམ་འབྲས་བརྒྱུད་པའི་གསོལ་འདེབས་དངོས་གྲུབ་རིན་པོ་ཆེའི་ཆར་འབེབས་ལ་བླ་མ་ཕྱི་མ་རྣམས་ཀྱི་ཁ་སྐོང་དང་བཅས་པ་། བླ་མཆོད་དངོས་གྲུབ་རིན་པོ་ཆེའི་བང་མཛོད། བླ་མ་ལྔ་བཅུ་པའི་འགྲེལ་པ།
ལམ་སྐོར་དགུའི་ཡི་གེ རྩ་ལྟུང་བཅུ་བཞིའི་འགྲེལ་པའི་ལུང་བཤད། དབང་ཆུའི་ལྷན་ཐབས་ནོར་བུའི་ཕྲེང་བ། བླ་མ་རིན་འབྱུང་གི་ཉམས་ལེན། ཕྱི་ནང་བསྐྱེད་རིམ་གྱི་རྣམ་བཤད་ཉི་མའི་འོད་ཟེར་གསུང་ངག་བརྒྱུད་པའི་བཀྲ་ཤིས་རྣམས་དང་།
འཇམ་མགོན་མཁྱེན་བརྩེས་མཛད་པའི་སྐོར་ལ། མན་ངག་གི་བྱུང་ཚུལ་དང་། བྱུང་བའི་ཆོས་ལ་བཤད་སྒྲུབ་བྱ་ཚུལ་བཅས་ཀྱི་ཁོག་ཕུག་ཟིན་བྲིས། ཁྲིད་ཀྱི་ཟིན་བྲིས་གསང་ཆེན་བསྟན་པ་རྒྱས་བྱེད་ཅེས་བྱ་བ་ལ་ནང་གསེས་སུ།
སྣང་གསུམ། རྒྱུད་གསུམ། ཕྱི་བསྐྱེད་པའི་

རིམ་པ་བར་དོ་ཡན་གྱི་ཁྲིད། ནང་བསྐྱེད་རིམ་གྱི་ཁྲིད་བཅས་དང་། བསྙེན་ཆེན་གྱི་ཡི་གེ། བསྙེན་པའི་ཁ་སྐོང་གི་སྦྱིན་སྲེག་རྣམས་དང་། བུམ་དབང་གི་རྨི་ལམ་མན་གྱི་ཁྲིད་ཀྱི་འཕྲོར་ལུས་པ་རྒྱལ་དབང་ལྔ་པ་རིན་པོ་ཆེས་མཛད་པ།
མང་ཐོས་ཀླུ་སྒྲུབ་རྒྱ་མཚོས་མཛད་པའི་སྐོར་ལ། ཀྱཻ་རྡོར་རྒྱུད་གསུམ་གྱི་བརྒྱུད་འདེབས། སློབ་བཤད་ཀྱི་བརྒྱུད་འདེབས་བྱིན་རླབས་ཕོ་ཉ། སྣང་གསུམ་ཁྲིད་ཡིག་ཟླ་བ་བདུད་རྩིའི་ཐིགས་ཕྲེང་།
རྒྱུད་གསུམ་ཁྲིད་ཡིག་ཉི་བཞོན་གསར་པའི་ཐིགས་ཕྲེང་ལ་ནང་གསེས་སུ། ལྟ་བ་འཁོར་འདས་དབྱེར་མེད། ཕྱི་བསྐྱེད་རིམ། ནང་བསྐྱེད་རིམ། བུམ་དབང་གི་འདའ་ཁ་མ། བར་དོ་རྨི་ལམ།
སྒྱུ་ལུས་བཅས་དང་། ཁམས་འདུས་པ་དང་པོ། གཉིས་པ། གསུམ་པ་བཅས་དང་། བརྡ་དོན་གསལ་བའི་བྱིན་རླབས་ཀྱི་ཡི་གེ་རྣམས་དང་། མགོན་པོ་བསོད་ནམས་མཆོག་ལྡན་གྱིས་མཛད་པའི་ཚོགས་འཁོར་ཆོག་ཁྲིགས། རིན་ཆེན་བསོད་ནམས་མཆོག་གྲུབ་ཀྱིས་མཛད་པའི་སློབ་བཤད་འཆད་ཐབས།
རྨོར་ཆེན་གྱིས་མཛད་པའི་ལམ་འབྲས་བླ་མཆོད་བསོད་ནམས་རབ་རྒྱས་རྣམས་ཀྱི་ལུང་དང་བཅས་པ་ལེགས་པར་གསན་ཞིང་ཁོང་དུ་ཆུད་པར་མཛད་དོ།
།གཞན་ཡང་དཔལ་ལྡན་ས་སྐྱ་པའི་གསེར་ཆོས་བཅུ་གསུམ་གྱི་ནང་ཚན་མཆོག་བསྒྲུབས་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ་དུ་གྲགས་པའི་སྐོར་ལ། ངག་ཆོས་ཡིག་ཆའི་སྟེང་ནས་རྒྱལ་ཆེན་ཨིནྡྲ་བྷུ་ཏིས་བཀྲལ་བའི་ཕག་མོ་ཞལ་གཉིས་མའི་བྱིན་རླབས་ལུང་དང་བཅས་པ།
སྤྲོ་ལུང་པ་ཀུན་སྨོན་དང་ངག་ཆོས་པའི་ཡིག་ཆའི་སྟེང་

ནས་སློབ་དཔོན་མཻ་ཏྲི་པས་བཀྲལ་བའི་རྣལ་འབྱོར་ལ་རིག་པ་འཛིན་མ་རྩེན་མོའི་བྱིན་རླབས་ལུང་དང་བཅས་པ། ཟབ་པའི་ཡང་ཟབ་ནཱ་རོ་མཁའ་སྤྱོད་མའི་སིནྡྷུ་རའི་དཀྱིལ་འཁོར་དུ་ཚར་ཆེན་སོགས་ཀྱི་ཡིག་སྟེང་ནས་དབང་བཞི་བྱིན་རླབས་ཀྱི་ཚུལ་དུ་བསྐུར་བ་སྔོན་དུ་འགྲོ་བའི་སྒོ་ནས་འཇམ་དབྱངས་མཁྱེན་བརྩེས་མཛད་པའི་ཁྲིད་ཡིག་དང་།
རྒྱལ་དབང་ལྔ་པ་རིན་པོ་ཆེས་མཛད་པའི་འཆད་ཐབས་མཐོང་གྲོལ་ལྡེ་མིག་སོགས་ཀྱི་སྟེང་ནས་སྔོན་འགྲོ་ཐུན་མོང་དང།
ཐུན་མོང་མ་ཡིན་པ། བསྐྱེད་རིམ་རྣལ་འབྱོར་བཅུ་གཅིག་རྫོགས་རིམ་རྩ་དབུ་མ། བདེ་བ་དང་འཇའ་ལུས་སྒྲུབ་པ། ཡབ་དང་ཡུམ་ལ་བརྟེན་པའི་འཕོ་བ། མཁའ་སྤྱོད་སྒྲུབ་པ་སོགས་ཆ་ལག་ཡོངས་རྫོགས་ཀྱི་ཁྲིད།
ཨ་མེས་ཞབས་ཀྱི་ཡིག་ཆའི་སྟེང་ནས་ཆོས་ཉིད་དངོས་བསྟན་གྱི་བྱིན་རླབས། མཁྱེན་བརྩེའི་ཡིག་ཆའི་སྟེང་ནས་རྩ་དབུ་མ་ཆེ་བའི་ཁྲིད་དང་བཅས་པ་རྣམས་དང་།
དེ་རྣམས་ཀྱི་རྒྱབ་རྟེན་དུ། མཁྱེན་བརྩེས་མཛད་པའི་མཁའ་སྤྱོད་མའི་ཁྲིད། མཁའ་སྤྱོད་མའི་རྣམ་བཤད་ཉི་ཟླ་བཟང་པོས་མཛད་པ། ཚར་ཆེན་གྱིས་མཛད་པའི་ལུས་དཀྱིལ་དང་། རྗེ་བཙུན་ཡབ་ཡུམ་གྱི་འཕོ་བ་བཅས་དང་།
སངས་རྒྱས་དཔལ་བཟང་གིས་མཛད་པའི་བྱིན་རླབས་བྱ་ཚུལ། རིང་མོ་བས་མཛད་པའི་བསམ་མི་ཁྱབ། ལྔ་པས་མཛད་པའི་མཐོང་གྲོལ་ལྡེ་མིག རྗེ་རང་གིས་མཛད་པའི་འཆད་ཐབས། དབང་རབ་པའི་བླ་མའི་རྣལ་འབྱོར་དང་།
སྦྱིན་སྲེག་མཁའ་སྤྱོད་སྒྲུབ་པ། རྨོར་ཆེན་གྱིས་མཛད་པའི་བསྙེན་ཐབས་དངོས་གྲུབ་མྱུར་འགུགས་རྣམས་ཀྱི་ལུང་དང་།

རྨོར་ཆེན་གྱི་ཡིག་ཆའི་སྟེང་ནས་ས་སྐྱ་པའི་གསེར་ཆོས་ཀྱི་ནང་ཚན་ཚེ་དཔག་སྤྲུལ་སྐུའི་རྗེས་གནང་ལུང་བཅས། རྨོར་ཆེན་གྱི་ཡིག་ཆའི་སྟེང་ནས་གསེར་ཆོས་འཇམ་དཔལ་ནག་པོའི་རྗེས་གནང་སྔོན་དུ་འགྲོ་བའི་ལུང་ལ།
འཇམ་དཔལ་ནག་པོའི་རྗེས་གནང་བྱ་ཚུལ་གྱི་ཡིག་རྙིང་། དེའི་ཉམས་ལེན་ཟབ་མོ་གནད་བཅུ་གཅིག་དང་ལྡན་པ་ཚར་ཆེན་གྱིས་མཛད་པར་གྲགས་པ། དེའི་སྒྲུབ་ཐབས་གུ་གེ་པཎྜི་ཏས་མཛད་པ། ཡང་སྒྲུབ་ཐབས་མཛད་བྱང་མི་གསལ་བ་བཅས་ཀྱི་ལུང་།
ཀླུ་པའི་གསེར་ཆོས་སེང་གེ་སྒྲའི་ངག་སྲུང་གྲོལ་གྱི་སྐོར་ལ། སེང་གེ་སྒྲའི་མན་ངག་ཀླུ་པའི་གསེར་ཆོས་ཀྱི་ཡི་གེར་ཡར་ཀླུངས་པས་ཞུ་དག་བྱས་པ། སེང་གེ་སྒྲའི་སྒྲུབ་ཐབས་ཀྱི་ངག་འདོན་ཚར་ཆེན་གྱིས་མཛད་པ།
ཡང་སྒྲུབ་ཐབས་ཉུང་ངུ་རྨོར་ཆེན་གྱིས་མཛད་པ་རྣམས་ཀྱི་ལུང་དང་། ཚར་ཆེན་གྱི་ཡིག་ཆའི་སྟེང་ནས་སེངྒེ་སྒྲའི་རྗེས་གནང་། དཀོན་ལྷུན་གྱི་ཡིག་ཆའི་སྟེང་ནས་སེང་གེ་སྒྲའི་རྗེས་གནང་བཅས་དང་།
གསེར་ཆོས་མཁའ་འགྲོ་མ་སེང་གེའི་གདོང་ཅན་གྱི་སྐོར་ལ། བྱད་མ་འབུམ་རྡུགས་ཀྱི་འཁོར་ལོར་གྲགས་པའི་མན་ངག་ལ་ནང་གསེས་སུ་གདམས་པ་བྱུང་ཚུལ། རྩ་བའི་སྒྲུབ་ཐབས།
ལས་ཚོགས་ཉེར་ལྔ་བཅས་ཡོད་པ། མཁའ་འགྲོ་སྟོང་གི་སྲོག་སྙིང་ནང་ནས་ཕྱིར་བཟློག་པའི་ཐབས། སེང་གདོང་མའི་མན་ངག་ཡི་གེ་བཅུ་བཞིའི་ལས་ཚོགས་ཚིགས་བཅད་མ། ཚར་ཆེན་གྱིས་མཛད་པའི་སྒྲུབ་ཐབས།
མཁྱེན་བརྩེས་མཛད་པའི་སྒྲུབ་ཐབས་རྣམས་ཀྱི་ལུང་། རྨོར་ཆེན་གྱི་ཡིག་ཆའི་སྟེང་ནས་གསེར་ཆོས་རྡོ་རྗེ་ཁྱུང་ཁྲའི་རྗེས་གནང་ལུང་

བཅས་དང་། དེའི་ཆོས་སྐོར་ལ། གསེར་ཆོས་ཁྱུང་ཁྲའི་ལུང་གི་སྐོར་འདི་རྣམས་གསན་ཚུལ་གསན་ཡིག་ཏུ་མི་གསལ་ཡང་གསན་ཡོད་རྩིས་ཀྱིས་བྲིས་པའོ། ཁྱུང་ཁྲའི་སྒྲུབ་ཐབས་མཛད་བྱང་མི་གསལ་བ་མཐར་བསྟོད་པ་ཤླཽ་ཀ་གཅིག་དང་བཅས་པ།
གཏོར་མ་འབུལ་ཚུལ། བོང་ང་རྟེན་ཐབས། ཁྱི་སྨྱོན་གསོ་ཐབས། གཉན་གསོ་བ། སྲུང་སྐུད་གདགས་པ། སྨན་ལ་བརྟེན་ནས་མཛེ་གསོ་བའི་རིལ་བུ་སོགས་རྒྱས་པར་བསྟན་པ། རྗེ་བཙུན་གྱིས་མཛད་པའི་བསྟོད་པ།
བཟླས་ལུང་སྟེར་བའི་མན་ངག་རྣམས་ཀྱི་ལུང་དང་། ས་སྐྱ་པའི་གསེར་ཆོས་བཅུ་གསུམ་གྱི་ནང་ཚན་ཐུན་མོང་བསྒྲུབས་པས་མཆོག་ཞར་ལས་འགྲུབ་པ་དམར་པོ་སྐོར་གསུམ་དུ་གྲགས་པ་ལ། དཀོན་མཆོག་ལྷུན་གྲུབ་ཀྱི་ཡིག་སྟེང་ནས་རིགས་བྱེད་མ་ངོར་ལུགས་ཐུན་མོང་མ་ཡིན་པའི་རྗེས་གནང་ལུང་བཅས།
འཇམ་མགོན་ཀུན་བློ་རང་གིས་མཛད་པའི་ཡིག་ཆའི་སྟེང་ནས་རིགས་བྱེད་མ་ཚར་ལུགས་ཐུན་མོང་བ་དང་།
ཐུན་མོང་མ་ཡིན་པ་གཉིས་ཀྱི་རྗེས་གནང་ལུང་བཅས། ངག་ཆོས་ཀྱི་ཡིག་ཆའི་སྟེང་ནས་གསང་སྒྲུབ་ཀུ་རུ་ཀུལླེ་ལྷ་ལྔའི་བྱིན་རླབས་ལུང་བཅས། ཐར་པཎ་གྱི་ཡིག་སྟེང་ནས་དཱ་ན་ཤཱི་ལ་ལས་བརྒྱུད་པའི་ཀུ་རུ་ཀུལླེ་ལྷ་ལྔའི་དབང་།
ངག་ཆོས་པའི་ཡིག་ཆའི་སྟེང་ནས་གཉན་ལོའི་ལུགས་ཀྱི་དབང་གི་ལྷ་དམར་ཆུང་སྐོར་གསུམ་གྱི་རྗེས་གནང་ལུང་བཅས། དཀོན་མཆོག་ལྷུན་གྲུབ་པའི་ཡིག་ཆའི་སྟེང་ནས་ངོར་ལུགས་ཐུན་མོང་མ་ཡིན་པའི་ཚོགས་བདག་གི་རྗེས་གནང་ལུང་བཅས།
ངག་ཆོས་པའི་ཡིག་ཆའི་སྟེང་ནས་ཚོགས་བདག་དམར་ཆེན་ཕྱག་བཅུ་གཉིས་པ་ཐུན་མོང་མ་

ཡིན་པའི་རྗེས་གནང་། ཚོགས་བདག་དམར་ཆེན་ཁྱད་པར་བའི་རྗེས་གནང་ཤེའུ་ལོ་ཙཱ་བའི་ཡིག་ཆ་ལྟར་དང་། དཀོན་མཆོག་ལྷུན་གྲུབ་ཀྱི་ཡིག་ཆའི་སྟེང་ནས་འདོད་རྒྱལ་གྱི་རྗེས་གནང་ངོར་ལུགས་ཐུན་མོང་མ་ཡིན་པའི་ལུང་དང་བཅས་པ།
ས་སྐྱ་པའི་གསེར་ཆོས་ཛམ་དམར་སྲོག་སྒྲུབ་ཀྱི་རྗེས་གནང་གོང་དཀར་རྡོ་རྗེ་གདན་པས་མཛད་པའི་རྗེས་གནང་གི་ཡིག་ཆུང་། རྨོར་ཆེན་གྱིས་མཛད་པའི་རྗེས་གནང་བྱ་ཚུལ་བཅས་ཀྱི་ལུང་དང་།
ཆོས་སྲུང་གི་སྐོར་ལ། རྫོང་ཆུང་པ་འཇམ་དབྱངས་གྲགས་པས་མཛད་པའི་མངོན་དཀྱིལ་དང་། རྡོ་རྗེ་གདན་པས་མཛད་པའི་ལྷན་ཐབས། ངག་ཆོས་པའི་ཟིན་བྲིས། རྗེ་རང་གིས་མཛད་པའི་ཡི་གེ་རྣམས་ཀྱི་སྟེང་ནས།
བྲམ་ཟེ་ཆེན་པོ་བརྒྱུད་པའི་གུར་གྱི་མགོན་པོ་གྲི་གུག་ལྷ་ལྔ། བླ་མ་མལ་ལོས་བཞེད་པའི་གུར་མགོན་ལྷ་བརྒྱད། བླ་མ་བྲག་སྟེང་མའི་གུར་མགོན་ལྷ་བཅུ་གཉིས་མ་གྱི་ལྗང་ལུགས་ཀྱི་མགོན་པོ་ལྷ་བཅུ་བདུན་མ།
སྙན་བརྒྱུད་ལུགས་ཀྱི་གྲི་གུག་ལྷ་ལྔ་རྣམས་ཀྱི་དབང་། སྒོ་རུམ་པའི་ཡིག་ཆའི་སྟེང་ནས་བ་རི་ལོ་ཙཱ་ནས་བརྒྱུད་པའི་མགོན་རྐྱང་གི་རྗེས་གནང་ཐུན་མོང་མ་ཡིན་པ་དང་། སངས་རྒྱས་རིན་ཆེན་དང་།
ཐར་པཎ་གྱི་ཡིག་ཆའི་སྟེང་ནས་ལོ་ཆེན་ནས་བརྒྱུད་པའི་གུར་མགོན་ལྕམ་དྲལ་ལྷ་གསུམ་སྦྲགས་ཏེ་སྒྲུབ་པའི་རྗེས་གནང་ལུང་བཅས། སྔགས་འཆང་ཆེན་མོའི་ཡིག་སྟེང་ནས་གུར་ལྷ་བརྒྱད་ཀྱི་རྗེས་གནང་ལུང་བཅས།
ཚར་ཆེན་གྱི་ཡིག་ཆ་དང་། དབང་རབ་པས་མཛད་པའི་གཅིག་ཤེས་ཀུན་གྲོལ་རྣམས་ཀྱི་སྟེང་ནས་ལྷ་བརྒྱད་ཐུན་མོང་མ་ཡིན་པའི་རྗེས་གནང་། མགོན་

པོ་རྣམ་རོལ་གྱི་མངོན་རྟོགས་སོགས་ཀྱི་སྟེང་ནས་མགོན་པོ་ལྷ་བཅུ་གཉིས་མ་ཐུན་མོང་བའི་རྗེས་གནང་། འཇམ་དབྱངས་གྲགས་པའི་སྒྲུབ་ཐབས་དང་། མཁྱེན་བརྩེའི་ཐོ་ཡིག་སོགས་ཀྱི་སྟེང་ནས་ལྷ་བཅུ་གཉིས་མ་ཐུན་མོང་མ་ཡིན་པའི་རྗེས་གནང་།
དབང་རབ་དང་ངག་ཆོས་པའི་ཡིག་ཆའི་སྟེང་ནས་མགོན་པོ་ཁྲོ་བཅུའི་རྗེས་གནང་ལུང་དང་བཅས་པ་རྣམས་སྔོན་དུ་གསན་ནས། གྲོལ་བྱེད་ཀྱི་ཁྲིད་ལ། འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་ཁྲིད་ཡིག་ལ་ཞྭ་ལུ་མཁན་ཆེན་གྱི་འཆད་ཐབས་སྦྱར་ཞིང་།
ཞལ་ཤེས་ཡིག་ཆུང་སོགས་ཀྱིས་བརྒྱན་ཏེ། ཕྱི་ཁྲིད་རྡོ་རྗེ་བྲག་རྫོང་ལ་ནང་གི་བྲག་རྫོང་དྲག་པོ་སྔགས་རྒོད། གསང་བའི་བྲག་རྫོང་སེམས་ཉིད་ཡེ་ཤེས་ཀྱི་འཁོར་ལོའི་རྩལ་འདོན་པ་སྟེ་ཟབ་ཁྲིད་ཆ་ལག་ཡོངས་སུ་རྫོགས་པ་དང་།
མུས་ཆེན་སངས་རིན་དང་རྔོག་བསོད་ནམས་བསྟན་འཛིན་རྣམས་ཀྱི་ཡིག་སྟེང་ནས། དུད་སོལ་ཕྱི་སྒྲུབ་དང་།
གསང་སྒྲུབ་ཀྱི་རྗེས་གནང་། སྔགས་འཆང་སྟེང་ནས་ཞལ་བཞི་བསྙེན་དུས་དང་། མཚར་མཛད་ཕོ་ཉ་མྱུར་མགྱོགས་སོགས་ཀྱི་སྟེང་ནས་སྒྲུབ་དུས་ཐུན་མིན་གཉིས། དཀར་པོ་ཚེ་འཕེལ་ཐུན་མིན་གཉིས་རྣམས་ཀྱི་རྗེས་གནང་།
སྔགས་འཆང་ཡིག་སྟེང་ནས་དམག་ཟོར་རྒྱལ་མོའི་རྗེས་གནང་། ཚར་ཆེན་ངག་ཆོས་སོགས་ཀྱི་ཡིག་སྟེང་ནས་བེག་རྩེ་ལྕམ་སྲིང་དང་། ཚར་ཆེན་སོགས་ཀྱི་ཡིག་སྟེང་ནས་ཐུན་མོང་མ་ཡིན་པ།
སྔགས་འཆང་ཡིག་སྟེང་ནས་དཀར་བདུད་ལྕམ་དྲལ། གྲྭ་མངོན་ཛམ་དམར་རྣམས་ཀྱི་རྗེས་གནང་། ལུང་གི་སྐོར་ལ་ཨ་མེས་ཞབས་ཀྱི་གདུང་རབས་རྣམ་ཐར་

ཆེན་མོ་དང་། ཡབ་རྗེ་ཉིད་ཀྱི་གདུང་རབས་ཞལ་སྐོང་དྲུག་པའི་ལོ་རྒྱུས་མདོར་བསྡུས་དེ་བཞིན་དང་ཞེས་པའི་བར། ས་སྐྱ་དང་ཨེ་ཝཾ་ཆོས་ལྡན་ཆོས་སྦྱོང་རགས་བསྡུས། ས་སྐྱ་བཀའ་འབུམ། ས་ཆེན་ལ་གཉིས་དང་།
རྩེ་མོའི་གསུང་པོད་གཉིས་བཅས་པོད་བཞི། རྒྱལ་སྲས་ཐོགས་མེད། ངོར་ཆེན་ཀུན་མཁྱེན། མུས་ཆེན་སངས་རྒྱས་རིན་ཆེན་རྣམས་ཀྱི་བཀའ་འབུམ་ཡོངས་རྫོགས་ཀྱི་ལུང་། གཞན་ཡང་གདན་ས་འདི་ཉིད་ཀྱི་ཕྱག་ལེན་རྡོ་རྗེ་ཕུར་པ།
བདེ་ཀྱཻ་གསང་གསུམ། ཀུན་རིག ཚེ་དཔག་མེད་སོགས་ཀྱི་སྒྲུབ་དཀྱིལ། ཡི་དམ་ཆོས་སྲུང་རྣམས་ཀྱི་གཏོར་བཟློག བསྐང་བ། ཞར་བྱུང་སིལ་གཏོར་སྐོར་གྱི་ཡིག་ཆ་ལ་སོགས་པ་གོང་མ་ན་རིམ་ནས་མཛད་པ་དང་།
ཡབ་རྗེ་རྡོ་རྗེ་འཆང་རང་ཉིད་ནས་མཛད་པའི་ཆོག་སྒྲིག་ལྗགས་རྩོམ་སྐོར་ལ་སོགས་པ། ལུང་གི་ཚོགས་དཔག་པར་དཀའ་བ་ཞིག་ལེགས་པར་གསན་ཏོ། །དེ་ལྟར་གསན་པ་དེ་དག་ཀྱང་འོལ་སྤྱི་ཙམ་དུ་མ་ལུས་པ་ཕྱག་ལེན་ཕྲ་མོ་ཚུན་ཆད་ཀྱང་དཔྱིས་ཕྱིན་པར་མཛད་པ་ཡིན་ནོ།
།མདོར་ན་ཡབ་སྲས་འདི་གཉིས་ཇོ་བོ་རྗེ་དང་འབྲོམ་སྟོན་པའམ། རྗེ་བཙུན་གྲགས་པ་དང་། ས་སྐྱ་པཎ་ཆེན་གྱི་རྣམ་ཐར་དང་ཚུལ་མཚུངས་པར་ཡང་སྲིད་སྔ་མ་རྣམས་སུའང་བླ་སློབ་ཀྱི་འབྲེལ་པ་ཟམ་མ་ཆད་པ་ཞིག་ཡིན་པར་མངོན་ཏེ།
དེའང་རྗེ་འདིའི་རྩ་བའི་བླ་མ་ཐམས་ཅད་ཀྱི་ནང་ནས་ཡབ་རྗེ་རྡོ་རྗེ་འཆང་མིའི་གཟུགས་ཅན་འདི་ཁོ་ན་གཙོ་བོར་བཟུང་བར་མཛད་དེ།
ངེས་པ་དོན་གྱི་རྡོ་རྗེ་འཆང་ཡིན་པ་ལ་གཞན་རྐྱེན་གྱིས་འཕྲོག་པར་མི་ནུས་པའི་དད་གུས་

བསམ་གྱིས་མི་ཁྱབ་པར་མཛད་དོ། །འདི་སྐབས་ཕྱག་ལེན་བྱང་ཆད་ལྟ་བུར་དགོངས་མཆོད་དཔོན་གྱི་ལས་ཁུར་ཀྱང་གནང་བ་ཡིན་ཏེ། རྣམ་ཐར་ཞལ་གསུང་མ་ལས། བཅུ་བདུན་ལོ་ལ་ཡབ་རྗེས་བཀའ་སྩལ་ལྟར། །རྩེ་མཆོད་ཆེན་མོའི་ལས་འཁུར་ལོ་གཅིག་ཞུས།
།དེ་ཚེ་ཡབ་རྗེས་གཞན་ལ་གསང་ནས་སུ། །ལམ་འབྲས་ཚོགས་བཤད་ཐོག་ཏུ་དབང་རྗེས་གནང་། །བྱིན་རླབས་ལྗགས་ལུང་མང་པོ་སྩལ་བའི་སྐབས། །གཏོར་བཟོར་རྒྱན་བཟོ་རྡུལ་ཚོན་བཟོ་བ་དང་།
།དཀྱིལ་འཁོར་བྲིས་ཐོག་དབང་རྫས་གཤོམ་སྡུད་སོགས། །ནམ་ཉིན་མེད་པར་ངལ་བ་ཁྱད་བསད་ནས། །དང་བསྟོད་སྤྲོས་བཅས་ཁོ་ནར་རེམ་བྱས་པས། །ཡབ་རྗེ་དགྱེས་པའི་གསུང་ལས་འདི་སྐད་གསུངས། །དེ་ཚེ་ཁོ་ལས་མཁས་པར་བྱེད་རྒྱུ་མེད།
།དེ་ཚེ་ཁོ་ཡི་སྙིང་རུས་འདི་འདྲ་རེར། །ཞེས་གསུངས་དགྱེས་པའི་བཞད་སྒྲ་ཡང་ཡང་མཛད། །ཅེས་གསུངས་པ་ལམ་འབྲས་ཚོགས་བཤད་གསན་སྐབས་དགུང་གྲངས་བཅུ་དྲུག་ཡིན་ཀྱང་བཅུ་བདུན་དུ་ཕེབས་ཚུལ་འདི་ཅུང་ཟད་ཡི་གེ་པས་ནོར་འཁྲུལ་བྱུང་བར་སེམས།
ལོ་འདིར་གདན་ས་ཆེན་པོའི་དབྱར་ཆོས་སྐབས་འཇམ་མགོན་དབང་གི་མཚན་འཆང་གང་ནས་ཚད་མ་རྣམ་འགྲེལ་ཐུགས་མཚོར་བཞུགས་པས་གསུང་བཤད་དང་།
དབུ་མ་རྩ་ཤེས་སོགས་ལའང་གསུང་བཤད་གནང་ངོ་། །ཆུ་སྟོད་ཚེས་བཞི་ནས་བཟུང་འཇམ་མགོན་སྐུ་མཆེད་ལ་རྣམ་སྲས་རིགས་ཅན་བཅོ་ལྔའི་རྗེས་གནང་གནང་དུས་ཀྱི་ལ་ཉེ་རྣམས་རྗེ་ཉིད་ཀྱི་ཕྱག་བྲིས་འཁྲུལ་མེད་དུ་མཛད་པ་ལས་འདི་ལྟར་རོ།
།ས་ཁྱི་ཟླ༦་ཚེས་༤ནས་བཟུང་ས་སྐྱ་པ་ཀུན་བློས་རིགས་ཀྱི་

བུ་སྤུན་ལ་རྒྱལ་ཆེན་རྣམ་སྲས་རིགས་ཅན་བཅོ་ལྔའི་རྗེས་གནང་སོགས་ཟབ་ཆོས་འགའ་ཞིག་འཆད་རྒྱུའི་དབུ་ཚུགས་ཉེའི་ཚེས་ཀྱི་ཉིན་སེ་འབྲས་དགེ་འདུན་པའི་གྲས། སོག་པོ་དགེ་སློང་བློ་བཟང་བཀྲ་ཤིས་གངས་རིར་འཁོར་ལོ་བདེ་མཆོག་གི་སྒྲུབ་པ་ལ་འབྱོན་འདོད་ཅན་ནས།
དངུལ་ཕོར་ཆུང་དུ་འབྲུ་བཟང་གིས་གང་བ་ཞིག་དང་། མཛོད་བཏགས་དཀར་ཐུང་དྲི་མེད་ཞིག་བྱིན་ཞིང་། ཚེས་༤ཀྱི་བཞིའི་སེར་ཆེན་རྗེས་གནང་དྲག་པོའི་བཀའ་གཏད་བཅས་བགྱིད་རྒྱུའི་སྔ་དྲོ་བདེ་མཆོག་ནས་ལུག་ཤ་ཁོག་བཟང་ཞིག་བསྐྱལ་ཞིང་།
རྗེས་གནང་གྲུབ་འཕྲལ་འཆར་ཅན་གཞུང་ས་མཆོག་གི་དབྱར་མཇལ་བཀའ་ལན་རྣམས་འབྱོར་བ་དང་། མཛོད་པར་དག་སྣང་རྒྱུད་བསྐུལ་འདྲ་མོ་སྐྱེས་ཏེ་དཔལ་ས་སྐྱ་པའི་མཛོད་ནག་ཏུ་འཇོག་རྒྱུའི་གསེར་རྡོ་ཚད་དར་ཚོན་སྣ་ལྔའི་འདོགས་བཅས་དང་།
དངུལ་རྡོ་ཚད་རྟ་རྨིག་མར་གྲགས་པ་བརྒྱ་ཐམ་པ། ཚེས་དྲུག་ཉིན་རྣམ་སྲས་མཐིང་གའི་རྗེས་གནང་བྱེད་སྐབས་བསྐྱལ་ཞིང་།
ཚེས་བདུན་གྱི་གར་མཁན་མཆོག་ལྗང་གུའི་རྗེས་གནང་ཉིན་གོང་གི་དགེ་སློང་དེས་ཐོད་པ་མཚན་ལྡན་ནང་འབྲུ་དང་གླང་པོ་ཆེའི་ཤ།། ཀླུ་སྨན། དྲི་བཟང་། མེ་ཏོག་ཙམྤ་ཀས་གང་བ་དང་།
ངོས་གསུམ་ལ་མ་ཧེ་ཉྩེ་བཟང་བ་རེ་བྱིན་བྱུང་ཞིང་། ཚེས་དགུ་ཉིན་རྣམ་སྲས་ཡང་གསང་ལས་མཁན་མདུང་དམར་ཅན་གྱི་རྗེས་གནང་ཉིན། འབྲས་ལྗོངས་ས་མཐའ་རྒྱ་ལི་ཙ་བྱུ་རུ་ནས་གོརྵའི་བློན་པོ་ཛོ་ཥ་མོ་ལོ།
བསུར་པ་ཤི་བ་

དྲ། སུ་པ་ཥ་དེ་བཅས་ཀྱིས་ཁོང་རང་གི་དོན་དག་ཡི་གེ་རྟེན་ཕྲན་བཅས་བསྐུར་བ་ནས་ཚིག་རིས་འདི་ལྟར་འདུག་སྟེ། དུས་གསུམ་སངས་རྒྱས་བོད་ཁམས་ས་སྟེང་གནམ་འོག་གི་སེམས་ཅན་ཐམས་ཅད་ཀྱི་བདེ་སྐྱིད་ཁྱེད་ཀྱི་ཕྱག་ན་ཡོད་དོ།
།བོད་ཁམས་ཀུན་གྱི་རྒྱལ་པོ་ལས་ལྷག་པ། ས་སྐྱ་བླ་མ་ཁྱེད་ཡིན་ནོ། །ཟེར་བ་འདུག་པས། རྗེས་གནང་འདི་སྐབས་ཡོང་དོན་མེད་པའི་ཚིག་སྒྲ་ལ་ཉེ་བཟང་བ་དང་། ཚོང་དཔོན་དོན་གྲུབ་དབང་རྒྱལ་ཟེར་བ་རོགས་སུ་འདུག་ཅིང་།
མི་སྣ་དམག་དཔོན་ཡིན་ཟེར་བ་དེའི་མིང་། ས་ཐུམ་ཤི་ཥ་ན་ཥ་ལུ་ཥེ་ཟེར་བའི་ལུ་ཥེ་དེ་ཆེ་མིང་ཡིན་ཟེར་བ་དང་། གྲྭ་པ་ཡིན་ཟེར་བའི་མི་སྐྱ་དཀྱུས་མའི་ཆས་ཅན་དེའི་རུས་མིང་ལ།
བན་པ་ན་དེ་དང་། མིང་དངོས་རམ་བུ་ཏི་ཛ་ཤི་ཟེར་བ་གཉིས་ཀྱང་ངོས་འཕྲད་ཐོག་གང་ཅིའི་འཕྲོས་བཏང་བས། བླ་མ་ཁྱེད་དང་མཇལ་ནས་ལྟོགས་པའང་མེད། སྐོམ་པའམ་མེད། སྡིག་སྒྲིབ་ཐམས་ཅད་ཀྱང་དག་སོང་།
བཀའ་གང་གནང་རྒྱུ། ཞེས་སྐད་གཉིས་པ་བོད་མིང་གཏམ་ཐོམ་མེ་བ་དེ་ནས་ཟེར་རོ། །ཞེས་གསུངས་པ་བཞིན་དང་། ཟླ་བ་དེའི་ཉེར་ལྔར་དཔལ་ལྡན་བླ་མ་དམ་པའི་དུས་ཆེན་མཁའ་འགྲོ་འདུ་བའི་ཚེས་ནས་དབུ་བཟུང་སྟེ།
བདུན་ཕྲག་གཅིག་ལྷ་ཆེན་སྤྲུལ་པའི་གནྡྷོ་ལ་ཆེན་པོའི་ཁྱམས་སྟོད་དུ། མཆོད་རྗེས་གཟབ་མ་མ་ཚང་མེད་པར་འདུ་བགྱིས་ཏེ། འཇམ་མགོན་ཁྲི་ཕེབས་པ་མཆོག་གི་དབུ་གཡས་གཞུང་སྐྱོར་བ་རྣམས་ནས་སྔོན་མ་ཚུགས་དུས་ཇི་བཞིན་དང་།
བསྙེན་བཀུར་སྟོན་མོ་འགྱེད་སོགས་ཡང་དག་བཀའ་ཡིས་འདོམས་ཏེ། ལོག་པར་སྨྲ་བ་

ཚར་གཅོད་པའི་བསྟན་བཅོས་ཆེན་པོ་ཚད་མའི་གཞུང་ལུགས་གྲུབ་མཐའ་ཕྱི་ནང་གཉིས་ཀས་ཞལ་གྱིས་བཞེས་པ་ལས། ནང་པའི་གཞུང་ལུགས་རྒྱལ་བའི་བསྟན་པ་རིན་པོ་ཆེ་དག་པར་སྒྲུབ་པའི་ཆེད། དགྲ་བཅོམ་པ་ཆོས་སྐྱོབས་ལ་སོགས་པས་འཕགས་ཡུལ་དུ་རིག་གཞུང་རྣམ་དག་སྤེལ་བར་མཛད་མོད།
དེ་དག་ལས་ཀྱང་ཆེས་ཁྱད་པར་དུ་འཕགས་པ་ནི་དཔལ་ལྡན་ཆོས་ཀྱི་གྲགས་པའི་བསྟན་བཅོས་ཚད་མ་རྣམ་འགྲེལ་ཞེས་ཚད་མའི་བསྟན་བཅོས་རྣམས་ཀྱི་ནང་ནས་མཆོག་ཏུ་གྱུར་པ་འདི་ཉིད།
སྔོན་གྱི་ལོ་ཙཱ་བ་ཆེན་པོ་རྣམས་ཀྱིས་ལྗོངས་འདིར་བསྒྱུར་ཞིང་། བཤད་པའི་རྒྱུན་བཞུགས་པ་ལྟར་ཡོངས་རྫོགས་བསྟན་པའི་མངའ་བདག་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོས་དཔལ་མེ་དིག་པ་དང་།
མེས་ལྷང་འཚེར་བ་སོགས་ལས་ཚད་མ་གསན་པ་དང་། རྗེ་བཙུན་རྩེ་མོས་ཆ་པ་ཆོས་ཀྱི་སེངྒེ་སོགས་ལ་གསན་ཅིང་། དེ་བས་ཀྱང་ཕུལ་དུ་གྱུར་པ་འཇམ་མགོན་ས་སྐྱ་པཎྜི་ཏས།
རྒྱ་བོད་སྔ་རབས་དག་གི་ལོག་རྟོག་རྣམས་ལུང་རིགས་ཀྱིས་སུན་ཕྱུང་ནས། ཆོས་ཀྱི་གྲགས་པའི་དགོངས་པ་འཁྲུལ་མེད་དུ་སྐྱོང་བར་མཛད་པ་སོགས་ས་སྐྱ་པའི་ཡབ་ཆོས་གྲས་རང་ཡིན་པས་ན། རིང་མོའི་དུས་ནས་རྗེ་རྡོ་རྗེ་འཆང་ཆེན་པོ་ཉིད་ཀྱི་དགོངས་བཞེད་ཐུན་མོང་མིན་པར་གདུང་རྒྱུད་རྣམས་དང་།
འདིར་བཞུགས་ཚད་མ་བ་རྣམས་ལ་གཞུང་སྐྱོར་ཞིག་བྱུང་ན་ཅི་མ་རུང་དགོངས་པ་དམ་པའི་ཐུགས་བསྐྱེད་མངོན་དུ་གྱུར་ཏོ།
།ལོ་འདིར་ཕུར་སྒྲུབ་སྐབས་འཆམ་ཕོད་རོལ་ཕོད། གོས་བེམ་སོགས་གསར་བཟོ་མཛད་པ་རྣམས་ནི། ད་ལྟ་རྩེ་ཕྱག་རྩིས་ཁྲའི་ཕུར་སྒྲུབ་

གཟབ་མར་འདོན་པ་འདི་རྣམས་ཡིན་འདྲ་ཞིང་། གོས་བེམ་རྣམས་ནི་ད་ལྟ་མདོས་ཟབ་དང་འདྲེས་སམ་སྙམ་མོ། །དགུང་གྲངས་བཅུ་བདུན་དུ་ཕེབས་པ་རྒྱལ་ཟླའི་འགོ་ཙམ་ནས་ལོ་དེའི་གྲོ་བཞིན་ཟླ་འགོ་ཙམ་བར་ཡབ་སྲས་རྣམ་གསུམ་ཞལ་རྒྱས་ཏེ།
ཕུན་གླིང་བཞུགས་གཡབ་ཏུ་བཅོམ་ལྡན་འདས་དགེས་པ་རྡོ་རྗེའི་གཞི་བསྙེན་ལ་བཞུགས་སྐབས། ཡབ་རྗེ་མཆོག་ལ་གཟིགས་སྣང་ངོ་མཚར་ཅན་རྣམས་གོང་དུ་སོང་ཞིང་། འཇམ་མགོན་དབང་གི་མཚན་ཅན་གང་གི་འོད་གསལ་དུ།
གཟིམ་ཆུང་ཕུན་ཚོགས་དཔལ་འབར་ན། རུས་པའི་རྒྱན་དྲུག་འདུག་པ། གང་གི་ཡབ་རྗེ་རིགས་ཀུན་ཁྱབ་བདག་ཉིད་ནས། སྤྱི་བོའི་འཁོར་ལོ་མི་བསྐྱོད་པ། རྣ་ཆིས་བདག་ཉིད་འོད་དཔག་མེད་སོགས་རྒྱུད་ཚིག་རྣམས་གསུངས་པ་དང་མཉམ་ནས་སོ་སོར་བསྩལ་བ་ཞིག་བྱུང་གསུངས་པ་ནི།
རྒྱུད་དོན་མཁྱེན་པའི་མཁས་གྲུབ་རྣམས་ཀྱིས་གཟིགས་ན་སྐུ་ཚེ་འདིར། རྡོ་རྗེ་ཐེག་པ་ནས་གསུངས་པའི་འཁོར་འདས་གཉིས་མེད་ཀྱི་སྤྱོད་པ་རྣམ་གསུམ་མཐར་ཕྱིན་ཏེ།
ཨེ་ཝཾ་ཟུང་འཇུག་མངོན་དུ་གྱུར་པའི་གྲུབ་རྟགས་སུ་གོར་མ་ཆག་གམ་སྙམ་དུ་སེམས་སོ། །དེ་ལྟར་གཞི་བསྙེན་གྲོལ་ནས་དགའ་སྟོན་སོགས་རྒྱ་ཆེར་མཛད་པ་གཞི་གྲུབ་ཀྱང་ལོ་རྒྱུས་གསལ་བར་མི་སྣང་།
ལོ་འདིའི་ཁྲུམས་ཟླའི་ཡར་ཚེས་ནས། ཡབ་རྗེ་རིགས་བརྒྱའི་མགོན་པོ་མཆོག་ནས། རིགས་སྲས་སྐུ་མཆེད། གནས་གསར་མཆོག་སྤྲུལ། འཕན་ཡུལ་བཅོ་བརྒྱད་གཟིམ་འོག་སྤྲུལ་སྐུ་རྣམས་ལ།
གོང་དུ་བཀོད་པའི་དབང་ཆེན་དང་རྗེས་གནང་ཟུར་བཀའི་རིགས། རྡོར་ཕྲེང་དབང་དང་གྲུབ་

བརྒྱའི་བྱིན་རླབས། གདུང་རབས་ས་སྐྱ་བཀའ་འབུམ་གྱི་ལུང་གང་འགྲོ་དང་། ཡང་རྗེ་ཉིད་མཛད་ཀྱི་གྲངས་སོགས་ལྗགས་ལུང་ཕོན་ཆེ་བ་དེ་ནས་སྨིན་ཟླའི་བཅུ་གཅིག་ཉིན་ཕྱུག་པོ་དབུ་རྩེའི་ནེའུ་གསིང་དུ་ཤར་གཟིགས།
རི་བྱ་སྡེར་མ་ལྷོ་གཟིགས། ཕྱག་འཚལ་སྒང་མཆོད་རྟེན་དུ་ནུབ་གཟིགས། ག་ར་ཞིང་གསར་དུ་བྱང་གཟིགས་བཅས་ལྷོ་བྱང་ཆ་སྙོམས་ཏེ། བྱང་པས་ལྷ་བསངས་རྒྱས་པ་སྔོན་འགྲོའི་སྨེ་བརྩེགས། དེའི་གྲིབ་གླུད།
བརྒྱ་བཞི་རྣམས་མཛད་པའི་གླུད་རྣམས་ཕྱོགས་བཞིར་བརྫངས་པ་གནང་། ལྷོ་པས་གཏོར་མ་བརྒྱ་རྩ། འབྱུང་བཞི། ཆ་གསུམ། སོ་འབྲང་། ཏོག་གཟུང་། གཙུག་ལག་མདོ་བཞི་རྣམས་ཀློག་འདོན། གནས་བརྟན་ཕྱག་མཆོད།
བསམ་མྱུར་མ། སྒྲོལ་བཟློག་རྣམས་སྨིན་རྒྱས། མགོན་ཁང་མཚན་ཐོགས། བོན་གྱི་ཕྱཱ་འགུགས། སྒྲོལ་མ་དང་གསེར་འོད་མཚན་འདོན་རྣམ་རྒྱལ་སྟོང་མཆོད་སོགས་རིམ་གྲོ་རྒྱ་ཆེར་སྔོན་འགྲོའི་དམར་ཕྱོགས་དགའ་བ་གཉིས་པའི་སྲོད་ཀྱི་ཆ་མཁའ་འགྲོ་འདུ་བའི་དུས་ཀྱི་ཚེ་གསང་ཁོག་ཏུ།
གཉའ་ནང་སྔོ་རའམ་དོ་མ་ར་ཡང་གྲགས་པའི་བདག་མོ་འཆི་མེད་དཔལ་འབྱོར་བཟང་མོར་གྲགས་པ་གང་གི་རིགས་སྲས་སྐུ་མཆེད་ཀྱི་ཁབ་ཏུ་བཞེས།
མཚན་གྱི་མངའ་གསོལ་ཡང་ཡབ་རྗེ་མཆོག་ནས་མཛད། རྣམ་ཐར་རྩ་བ་ཞལ་གསུངས་མ་ལས། བཅོ་བརྒྱད་པ་ལ་དབུས་འགྲུལ་ཆེན་མོའི་ཐོག །འགན་འཁུར་མ་དགོས་བཟོས་བདེ་གུ་ཡངས་སྐབས། །ལུས་སེམས་སྐྱིད་པོ་ཁོ་ནའི་ངང་ལ་སོང་།
།ཞེས་པ་ལྟར་དགུང་གྲངས་བཅོ་བརྒྱད་པར་རྗེ་

རྡོ་རྗེ་འཆང་ཡབ་སྲས་རྣམ་གསུམ། རྗེ་བཙུན་དྲུང་འཆི་མེད་བསྟན་པའི་ཉི་མ། བདག་མོ་འཆི་མེད་དཔལ་འབྱོར་བཟང་མོ། སྐུ་ཞང་འགྲོ་མགོན་པ་དང་། ཆོས་ལུང་པ་གཉིས་མཛོད་པ་གསོལ་གཟིམས་སོགས་དྲུང་རིགས།
བན་ཚང་པ་སོགས་དཔོན་གཡོག་སྐབས་སུ་བབས་པ་དང་བཅས། གཙོ་ཆེན་གོང་ས་ཕྱག་ན་པདྨོ་འཆང་བ་མཆོག་གི་མཇལ་ཕྱག་དང་འབྲེལ་གང་གི་རིགས་སྲས་ཟུང་ཁྲིར་ཕེབས་གསར་འཇགས་ལེགས་འབུལ་གྱི་སྐྱེས་དང་། ཆབས་ཅིག་ཇོ་ཤཱཀ་རྣམ་གཉིས་སོགས།
གཙང་དབུས་ལྷོ་བྱང་གི་གནས་རྟེན་རྣམས་ལ་མཆོད་འབུལ། དགེ་འདུན་གྱི་སྡེ་རྣམས་སུ་བསྙེན་བཀུར་དང་། སྐྱེ་བོའི་ཚོགས་ལ་ཟང་ཟིང་དང་ཆོས་ཀྱི་སྦྱིན་པས་ཚིམ་པར་བྱ་བའི་སླད་དུ།
འདི་ག་གདན་ས་ཆེན་པོ་ནས། ལྕགས་བྱི་རྟ་ཟླའི་ཚེས་ལ་ཆིབས་ཀྱི་ཁ་ལོ་བསྒྱུར་ཏེ་བར་ལམ་གྱི་མཛད་སྒོ་རྣམས་གོང་ཡབ་རྗེ་ཀུན་བློས་རྣམ་ཐར་སྐབས་རྒྱས་པར་སྨོས་པ་བཞིན་དང་། ལྷ་ལྡན་དུ་བཞུགས་ཚེར་ལྕང་ཅན་དུ་བཞུགས་ཏེ་ཡབ་རྗེ་རྡོ་རྗེ་འཆང་ཉིད་གདན་ས་ནས་ཕེབས་གོང་ཞབས་སྙུན་ཚུལ་བཞེས་པ་བར་ལམ་ཕལ་ཆེ་དྲག་སྐྱེད་བཞེས་ཤིང་།
སླར་སྟོད་ལུང་ཆབ་ཚན་དུ་ཕེབས་པས་སིང་དྲག་གིས་ནག་ཟླའི་ཚེས་བཅུར།
གོང་ས་རྒྱལ་དབང་ཐམས་ཅད་མཁྱེན་པ་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོ་དཔལ་བཟང་པོའི་མཇལ་ཕྱག་དང་། ཚེས་བཞི་ལ་ཁྲི་མཇལ་དངོས་གཞིར་སྐུ་མདུན་དུ་མཎྜལ་གསུང་བཤད་དང་བཅས།
འབུལ་བ་ཞབས་བརྟན་ཞལ་བཞེས་ཞུ་བ། རྟེན་གསུམ་གྱི་ལྗགས་བཤད་སོགས་མདོ་རྒྱུད་རྒྱ་མཚོ་ཐུགས་སུ་

བཞུགས་པའི་རྒྱ་ཆེར་སྤྲོ་བ་དང་བཅས་ཡབ་རྗེ་རྡོ་རྗེ་འཆང་ནས་མཛད་ཅིང་། འབུལ་དངོས་སོགས་ནི་རྨུགས་འཛིན་དབང་པོའི་གན་མཛོད་ལ་ཅོ་འདྲི་བའི་སྒོ་འཕར་ཡངས་པོར་ཕྱེ་བའི་དངོས་སྐྱེས་འབུལ་བ་མཛད་པ་ཞིབ་ཆ་མཛོད་དེབ་སོགས་སུ་གསལ་བ་ལས་འདིར་ཧ་ཅང་མང་བས་འབྲིར་མ་ལང་བ་བཅས།
གོང་ས་ཆེན་པོ་ཞབས་པད་ཡུན་བརྟན་གྱི་མཆོད་རྫས་སུ་འབུལ་བར་མཛད། རྩེ་པོ་ཏ་ལའི་མཆོད་ཁང་རྣམས་སུ། མཆོད་ཚོགས་རབ་འབྱམས་དང་བཅས་བསྟན་འགྲོར་ཕན་པའི་ཐུགས་བསྐྱེད་སྨོན་ལམ་རྒྱལ་སྲས་ཀུན་ཏུ་བཟང་པོའི་རྣམ་ཐར་གྱི་རྗེས་སུ་འགྲོ་བ་མཛད་ཐོག
དེ་སྐབས་ཀྱི་སྲིད་སྐྱོང་མཚོ་སྨོན་གླིང་པ་དང་། བཀའི་གུང་བློན་ཆེན་པོ་རྣམས་སུའང་སོ་སོའི་གོ་བབས་དང་བསྟུན་པའི་ཕྱག་སྐྱེས་ཀྱི་དངོས་པོ་སྤམ་མཐོ་བ་བསྟར་བར་མཛད་སྐབས་གཞུང་ས་མཆོག་ནས་སྔ་ཕྱི་བར་གསུམ་དུ།
སྐུར་གསོས་ཀྱི་དངོས་སྐྱེས་སྤམ་ཧ་ཅང་མཐོ་བ་དང་། གསོལ་སྟོན་གྱི་རིམ་པ་ཡང་རྒྱ་ཆེར་བསྩལ་ཏེ།
ས་གའི་ཚེས་གཅིག་ལ་ཕེབས་ཕྱག་སྐབས་གསོལ་སྟོན་ཐོག་དངོས་པོ་བཟང་དགུ་གྱ་ནོམ་པའི་གསོལ་རས་སོགས་དེ་སྐབས་ཀྱི་མཛོད་དེབ་སོགས་སུ་གསལ་བ་བཞིན་སྩོལ་ཐོག་དགྱེས་པའི་འཛུམ་ཞལ་ལྷུག་པར་བསྟན།
དེ་དག་གི་བར་སྐབས་རྣམས་སུ་ཐེལ་གྱི་གནས་གཟིགས་མཆོད་འབུལ་སོགས་གནང་ཚུལ་གོང་དུ་ས་ཆེན་ཀུན་བློའི་རྣམ་ཐར་སྐབས་རྒྱས་པར་སྨོས་པ་བཞིན་དང་། དེ་ནས་ཆིབས་བསྒྱུར་ཏེ།
ཡེར་པ། ན་ལནྡྲ། རྒོད་དཀར་ལ་བརྒྱུད་བསམ་ཡས་སོགས་ལྷོ་ཁ་དང་སྒང་བརྒྱུད་ལོ་འདིའི་སྨིན་ཟླའི་ཚེས་

འགོར་གདན་ས་ཆེན་པོ་འདི་ཉིད་དུ་སེར་ཕྲེང་གིས་སྣེར་འཆམ་མགོན་བྱིན་རླབས་ཅན་རྣམས་ཀྱང་ཕེབས་པ་ཕེབས་བསུའི་ཚོགས་ཤིན་ཏུ་རྒྱས་པ་དང་། བླ་བྲང་ཟམ་སྣེར། འདིར་བཞུགས་སྐུ་ངོ་རྣམས་དང་། དྲུང་རིགས་སེར་སྐྱ་སོགས་ནས་མཇལ་དར་ཕུལ་ཏེ།
སྐྱེ་ཕོ་མོའི་གཞས་བསུ་དང་བཅས། གཞི་ཐོག་ཕོ་བྲང་དུ་བདེ་བར་ཕེབས་ཏེ། དེའི་སང་ཚོམས་ཆེན་དུ་དགའ་སྟོན་བཞུགས་གྲལ་དང་། དེ་ནས་བསྟན་སྲུང་རྒྱ་མཚོར་གཏང་རག་སོགས་མཛད།
གོང་ས་མཆོག་ཏུ་འབུལ་རྒྱུའི་ཞལ་གྱི་བསྲུང་འཁོར་དང་ཆབས་ཅིག་རིགས་སྲས་སྐུ་མཆེད་ལའང་འཁོར་ལོ་རེ་སྩོལ་བར་མཛད་དོ། །དགུང་གྲངས་བཅུ་དགུར་ཕེབས་པ། ནག་ཟླའི་ཚེས་འགོ་ནས་བཟུང་།
རིགས་སྲས་སྐུ་མཆེད། ཡར་ཀླུངས་མཆོག་སྤྲུལ། ངོར་བླ་ཁག་ཞབས་དྲུང་རྣམས་དང་། བཅོ་བརྒྱད་སྐུ་མཆེད་སོགས་ས་ལུགས་ཀྱི་བསྟན་འཛིན་དྲག་བསྡུས་རྣམས་གཙོ་བོར་སྨོས་གཞིས་བྱེས་ནས་དོན་གཉེར་ཅན་མང་དུ་འདུས་པའི་ཚོགས་ལ།
ཡབ་རྗེ་རིགས་ཀུན་ཁྱབ་བདག་རྡོ་རྗེ་འཆང་ཉིད་ནས། བསྟན་སྲུང་རྒྱ་མཚོར་འཕྲིན་འཆོལ་དང་འབྲེལ་ཉི་མ་མེ་བཞི་འགྲུབ་སྦྱོར་ནས་དབུ་བཟུང་། གོང་དུ་བསྟན་པའི་བྱ་རྒྱུད་དབང་ཆེན་རྣམས་དང་།
བློ་སྦྱོང་གི་སྐོར་སོགས་ཆོས་འཁོར་རྒྱ་ཆེ་བ་དང་། ས་ག་ཟླ་བའི་ཚེས་གཅིག་ནས་བཟུང་གོང་འཁོད་ཀྱི་ཞལ་སློབ་སྐལ་ལྡན་བཅུ་ཕྲག་ལྔ་ལྷག་ཙམ་ལ། རྗེ་བཙུན་ས་སྐྱ་པའི་ཡབ་ཆོས་བླ་ན་མེད་པ་གསུང་ངག་སློབ་བཤད་བསྩལ་བའི་ཆོས་ཀྱི་རྣམ་གྲངས་རྣམས་གོང་དུ་བསྟན་པ་བཞིན་གསན་བསམ་མཐར་ཕྱིན་པ་མཛད་ཅིང་།
ཆུ་སྟོད་

ཟླ་ནང་གོང་ས་རྒྱལ་དབང་མཆོག་ནས་ལུགས་གཉིས་ཐུགས་འགན་བཞེས་པའི་ལེགས་སྐྱེས་བསྟར་བ་དང་ཆབས་ཅིག གང་གི་རིགས་སྲས་སྐུ་མཆེད་ལ་སྔོན་དུ་ཐམ་ག་ཆེ་ཆུང་གསར་པ་མཛད་པ། འདི་སྐབས་ཡབ་རྗེའི་བཀའ་བཞིན་འདི་གའི་རྟེན་ཇི་སྙེད་པ་དང་གོང་ས་རྒྱལ་བའི་དབང་པོ་སོགས་ལ་ཐམ་ཕུད་འབུལ་བ་བཅས་མཛོད་འཛིན་པར་བཀའ་སྡོམ་གྱིས་འཁོར་སྐབས།
སྐབས་གང་ཅིའི་གསུང་ཤོག་ལེགས་ལམ་དགེ་བ་སྐྱེས་བཟང་གིས་སྤ་བས་མཚོན།
རིན་པོ་ཆེ་ཁམས་བརྒྱད་ཀྱི་ཛྷཻཀྵི་ལས་གྲུབ་པའི་མཁའ་སྤྱོད་རྡོ་རྗེ་བཙུན་མོའི་སྣང་བརྙན་ཆེ་ཆུང་གསུམ་རྗེ་རྡོ་རྗེ་འཆང་ཡབ་སྲས་ཞལ་རྣམ་པ་གསུམ་ལ་དགྱེས་བསྩལ་དང་མཉམ་དུ། གང་གི་ཡབ་རྗེ་མཆོག་ལ་ཕན་ཁང་དཔོན་པོ་སོགས་ནས་ནཱ་རོ་མཁའ་སྤྱོད་མའི་འདོད་ཆོས་ཞུ་བ་སྐབས་འགྲིག་སོགས་ལ་ཉེ་འགྲིག་པར་བྱུང་།
ལྕགས་གླང་ལོ་དེའི་བར་སེང་ཞིག་ཏུ་རིགས་སྲས་འཇམ་མགོན་དབང་གི་མཚན་ཅན་ཉིད་ནས་དཔལ་ཆེན་རྡོ་རྗེ་གཞོན་ནུའི་དུས་གྲངས་ཀྱི་བསྙེན་མཐར་ཕྱིན་པར་མཛད་སྐབས་མགོ་ཟླའི་བཅུ་གསུམ་ཐོ་རངས་ཞ་ལུ་ཡིན་སྙམ་པའི་གཙུག་ལག་ཁང་ཞིག་འདུག་པ།
ཕྱི་རོལ་ན་ཁྱུང་ནག་གི་སྣང་བརྙན་སྐུ་ཞིག་དང་།
ཕོར་པ་ཞིག་སྣང་བ་གང་གི་ཡབ་རྗེ་མཆོག་ནས་ཕོར་བ་འདི་སྔར་དང་མི་འདྲ་བའི་ཡག་ཏུ་སོང་འདུག་གསུངས་པ་འདྲ་པོ་དང་། དེའི་ཕུ་དེ་ན་འཇམ་མགོན་ས་སྐྱ་པཎྚི་ཏའི་སྣང་བརྙན་ཤིན་ཏུ་སྒྲོས་པ་ཞིག་ལ་རང་རེས་ཕུལ་སྙམ་པའི་ས་ཞུ་རྒྱ་མདུད་མ་ཞིག་བཞེས་ནས།
ཞལ་འཛུམ་དཔག་མེད་མཛད་མུར་བཞིན་རས་ལ་ཉི་མ་ཤར་བ་ཞིག་དང་། ཡང་རྒྱལ་

ཟླའི་བཅུ་གསུམ་ཐོ་རངས། འཇམ་མགོན་ས་པཎ་ཞལ་འཛུམ་ཅན་དང་། ཇོ་བོ་རྗེའི་ཐུགས་དམ་སྒྲོལ་མ་ཞིག་སྒོ་རུམ་ཡེ་ཤེས་མགོན་པོ་གཟི་གདངས་ཅན་དུ་བསྒྱུར་བ་ཞིག་དང་། རྟ་ཟླའི་ཚེས་བཞིའི་ཐོ་རངས། ལྷ་ལྡན་བཅུ་གཅིག་ཞལ་གཙུག་ལག་ཁང་ཡིན་སྙམ་པ་ཞིག་བཞུགས་ཁང་ཧ་ཅང་མི་ལེགས་པའི་ནང་འཇམ་དབྱངས་ཀྱི་སྐུ་ཞིག་གི་སྐུ་པང་ན།
རྒྱ་ཁབ་མང་པོ་དང་ཤ་སྦྲང་སོགས་ཡོད་པར། ཡབ་རྗེ་རྡོ་རྗེ་འཆང་ནས་འདི་འདྲའི་བྱིན་རླབས་ལ་ཆོད་གང་ཡོད་རང་རེར་ཡོད་ན་བཞུགས་ཁྱིམ་དགའ་བ་ཞིག་ཆོས་ཡོང་གསུང་མུར།
དེ་ན་མགོན་ཁང་ཞིག་འདུག་པར་ཡབ་རྗེ་ཉིད་ནས་འདིར་ལས་གཤིན་གྱི་སྐུ་མཚམས་ཞིག་མཛོད་དང་གསུངས་མུར་ཉིད་ནས།
ཨོྃ་ཀ་ལ་རུ་པ་ཧཱུྃ་ཕཊ། ཞེས་གསུངས་མུར། སྐུ་ཡོད་སྙམ་པ་ཞིག་མདུན། ཙནྡན་དམར་པོའི་སྒྲུབ་ཁུང་ནང་ཆུ་ནག་ཐིང་ངེ་ཞིག་གིས་གང་འདུག་དགོངས་པ་སོགས་མནལ་ལམ་ངོ་མཚར་ཅན་འདི་རྣམས། ས་ཆེན་ཀུན་བློས་ཕྱག་རྟགས་ཐོར་འགོད་པར་མཛད་འདུག་པ་ཞིག་ཞལ་བཤུས་པ་ལེགས་ཤིང་།
དེ་ཡང་ས་པཎ་གྱི་སྣང་བརྙན་སྒྲོས་གཙང་བ་ཉི་མ་ཤར་བ་དང་བཅས་པ། ས་བསྟན་དར་རྒྱས་ཡུན་བརྟན་དང་། འོན་ཀྱང་ས་བདག་ཀླུ་གཉན་གྱི་གདོན་གནོད་ཐུ་བར།
མཉེན་པོར་རྡོ་རྗེ་ཁྱུང་གི་སྒྲུབ་པ་དགོས་པ་དང་། བཅུ་གཅིག་ཞལ་དང་འཇམ་དབྱངས་བཞུགས་ཁང་མི་ལེགས་པ་སོགས་ནི། རིང་མིན་བོད་འདིར་དམག་སོགས་ཀྱི་རྐྱེན་པས་རྒྱལ་དབང་ཡབ་སྲས་སོགས་ཀྱི་མཛད་འཕྲིན་ལ་ཅུང་ཟད་གནོད་འགལ་ཆེ་བར།
ཉིད་ནས་ལས་གཤིན་ནི་མཚོན་

པ་ཙམ་སྟེ་དྲག་ལས་དམག་བཟློག་མང་དུ་གནང་དགོས་པའི་རྟགས་མཚོན་དུ་ངེས་སྙམ་ཏེ། རྒྱལ་དབང་པདྨ་ཀ་རས་ཀྱང་། བལ་བོད་མཚམས་སུ་དབང་གི་མིང་ཅན་འབྱུང་། །མཐའ་དམག་བཟློག་པའི་རྟེན་འབྲེལ་དེ་ལ་ཡོད། །ཅེས་ལུང་བསྟན་པ་དང་འདྲ་བར་སེམས།
གཞན་ཡང་ལོ་ཕྱི་ནང་འདི་རྣམས་སུ་སྒོ་རུམ་ཡེ་ཤེས་མགོན་པོའི་དྲུང་དུ་ཡབ་རྗེ་རྡོ་རྗེ་འཆང་གི་བཀའ་བཞིན་གོང་ས་རྒྱལ་བའི་དབང་པོ་དགུང་སྐེག་སྔ་བསུའི་ཞབས་རིམ་དུ།
འཇམ་མགོན་སྐུ་མཆེད་རྗེ་བཙུན་དྲུང་བཅོ་བརྒྱད་སྐུ་མཆེད་སོགས། ཆོག་གྲ་བཅས་ནས་བསྐང་འཕྲིན་ཉིན་གྲངས་དུ་མ་མཛད་ཅིང་། བར་སེང་རྣམས་སུ་ཡབ་རྡོ་རྗེ་འཆང་ལ་གོང་དུ་བཤད་པའི་དམར་པོ་སྐོར་གསུམ་གཙོ་བོར་སྨོས་པའི་གསེར་ཆོས་བཅུ་གསུམ་གྱི་སྐོར་རྣམས་ཀྱང་གསན་བཞེས་མཛད།
ལོ་འདིར་གྲོ་བཞིན་ཟླ་བར་དཔལ་ཆེན་རྡོ་རྗེ་ཕུར་པའི་སྒྲུབ་མཆོད་ཀྱི་རྡོ་རྗེ་སློབ་དཔོན་ཐོག་མར་མཛད་སྐབས་ཡིན་ཏེ་རྣམ་ཐར་ཞལ་གསུངས་མ་ལས།
བཅུ་དགུ་པ་ལ་ཡབ་རྗེའི་བཀའ་བཞིན་དུ། །ཕུར་སྒྲུབ་ཆེན་མོའི་རྡོ་རྗེ་སློབ་དཔོན་བྱས། །དེ་ཚེ་སྒྲིག་ལམ་ཀུན་སྤྱོད་མ་ལུས་པའི། །འགན་འཁུར་གང་ཡོད་བདག་ལ་འབོག་པར་མཛད།
།རྣམ་འདྲེན་ཡབ་རྗེ་ཐུགས་རྗེ་ཆེ་དྲགས་པས། །གྲྭ་མངས་རྣམས་ནས་བདག་ལ་བརྩི་འཇོག་མེད། །དེ་ཚེ་སྐབས་ཤིག་བདག་གིས་ཡབ་རྗེ་ལ། །སྐུ་ཞབས་རང་གིས་མི་མང་ཐམས་ཅད་ལ། །ཐུགས་རྗེའི་ཞལ་འཛུམ་དུ་མ་མཛད་དྲགས་པས།
།བདག་ལ་བརྩི་མཁན་མི་འདུག་ཅེས་ཞུས་པས། །དྲིན་ཅན་བླ་མའི་བཀའ་ལས་འདི་སྐད་

གསུངས། །ཨ་མ་ཇོ་ཇོས་བསྟན་བཤིག་ཡོང་བ་ལ། །དེ་ཚེ་ཁོ་ཡི་དོན་རང་བཅུར་རྒྱུ་རེད། །ཅེས་གསུངས་སང་ཉིན་ནས་བཟུང་རྡོ་རྗེ་འཆང་། །ཞལ་དཀྱིལ་ནག་པར་མཛད་པས་དགའ་མོ་བྱུང་། །ཞེས་གསུངས་པ་ལྟར་དང་།
འཁོར་ལོ་བདེ་མཆོག་གི་གཞི་བསྙེན་སྦྱིན་སྲེག་བཅས་ལོ་གང་མཛད་པ་ཡིན་ཏེ། རྣམ་ཐར་རྩ་ཚིག་ལས། ཉི་ཤུ་པ་ལ་དམ་པའི་བཀའ་བཞིན་དུ། །བདེ་མཆོག་ནག་པོ་ལུགས་ཀྱི་གཞིའི་བསྙེན་པ། །ལས་བཞིའི་སྦྱིན་སྲེག་བཅས་པ་ལོ་གང་བྱས།
།དེ་ཚེ་བར་ཆད་གཞན་གྱིས་མ་ཚུགས་ཀྱང་། །ལྷ་ལྕམ་རྡོ་དམར་བ་དེར་རིགས་ཀྱི་བུ། །ངོ་མཚར་ཁྱད་འཕགས་བལྟམས་པ་དེ་འཕྲལ་གཤེགས། །བདག་གི་བསྙེན་སྒྲུབ་སྦྱིན་སྲེག་བྱེད་ལུགས་ལ།
།ཡབ་རྗེ་ཤིན་ཏུ་དགོངས་པ་རྫོགས་ན་ཡང་། །བུ་ཆུང་མ་བཞུགས་རྐྱེན་སོགས་འགའ་ཞིག་ལ། །བརྟན་པའི་ཡབ་གཅིག་རྡོ་རྗེ་འཆང་ཆེན་ལ། །ཐུགས་འབྱུང་བཞེས་ཏེ་གཞན་དོན་དགོངས་པ་གཏད། །ཞེས་གསུངས་པས་ཤེས་ནུས་སོ།
།དགུང་གྲངས་ཉི་ཤུར་ཕེབས་པ་ཆུ་སྟག་དབྱུག་ཟླ་ཙམ་ལ་བསྙེན་པ་སྦྱིན་སྲེག་བཅས་གྲོལ་བར། དེ་སྐབས་མཚན་རྟགས་སོགས་ངོ་མཚར་དུ་མ་བྱུང་ཡོད་པ་གཞིར་གྲུབ་ཀྱང་ལོ་རྒྱུས་གསལ་བ་མ་མཐོང་ཞིང་།
ལོ་འདིར་ཟངས་ལྡན་ཉེ་འདབས་རྨུ་རྫིང་མགོན་ཁང་རྟེན་བཅས་མེ་བཞེས་ཀྱི་དུས་རྟགས་བོད་སྤྱིར་ངན་པ་ཡབ་རྗེ་རྡོ་རྗེ་འཆང་མཆོག་ཐུགས་ངལ་བཟོད་གླགས་མེད་པས་རྒྱལ་བ་ཡབ་སྲས་སོགས་ལ་སྙན་འབུལ་གྱི་ཞབས་རིམ་མཛད་གལ་ཆེ་བ་ཞུ་གནང་མཛད་པ་དང་དུས་མཚུངས་ཙམ་ལ།
པཎ་ཆེན་བློ་བཟང་དཔལ་ལྡན་ཡེ་ཤེས་རྒྱ་ནག་ཏུ་

དག་ཞིང་ལ་དགོངས་སྐུ་གེགས་བཟློག་མེད་ཀྱི་རྣམ་པ་ཤར་བ་ལ་རྗེ་ཡབ་སྲས་ནས་རྙིང་མ་རྒྱུད་འབུམ་ཚར་ལྔ་བཅུར་ཉེ་བ་གསུངས་སྒྲོགས་གནང་ཞིང་། སྒོ་རུམ་སོགས་སུ་བསྐང་འཕྲིན་ལ་ཉིན་གྲངས་དུ་མ་ཐུགས་གཞོལ་བའི་སྐབས་སོ།
།དགུང་གྲངས་ཉེར་གཅིག་པ་ལ་ཡབ་རྗེའི་བཀའ་བཞིན་དུས་མདོས་ཆེན་མོའི་རྡོ་རྗེ་སློབ་དཔོན་མཛད་ཚུལ་རྣམ་ཐར་རྩ་ཚིག་ལས། ཉེར་གཅིག་པ་ལ་ཡབ་རྗེའི་བཀའ་བཞིན་དུ། །ས་སྐྱའི་དུས་མདོས་ཆེན་མོའི་སློབ་དཔོན་བྱས།
།དེ་ཚེ་ཉེར་གསུམ་དུས་མདོས་གྲོལ་སྔ་བས། །ཡབ་རྗེ་ཅུང་ཟད་དགོངས་པ་མ་དགྱེས་ཏེ། །བདག་ལ་རྡོ་རྗེའི་བཀའ་ནན་འདི་ལྟར་ཕེབས། །འོ་བྱུང་དེ་རིགས་མདོས་ཆེན་དབྱངས་རེས་ནི།
།ངེད་རང་ཚོགས་ལ་འགྲོ་སྐབས་གཉན་མགོན་གྱི། །དམ་ཚིག་བསྐང་བའི་ཕྱུར་མ་ཙམ་ལས་མདོས། །འདི་བཞིན་གྱིས་ཤིག་རང་རེའི་ཕྱག་ལེན་རྣམས། །མྱུར་དུ་ནུབ་པར་འདུག་གོ་གསུང་བ་ལས། །བདག་ནི་སེམས་རྒྱུད་ངར་བས་འདི་སྐད་ཞུས།
།ད་ནང་འཆམ་སྐུ་གདན་འདྲེན་ཁོ་ལ་ཡང་། །གུར་ཕུག་གྲྭ་པ་རིན་ཆེན་སླེབས་མ་བྱུང་། །སྐྱ་བོ་དཔོན་ལ་མགོ་རྐང་སྒྲིག་རྒྱུ་མེད། །བདག་གི་གྲྭ་ཚང་མཆོད་དཔོན་ཁོ་པ་ལ།
།འདི་རྣམས་ངེད་ལ་བརྙས་བཅོས་ཡིན་ངེས་པས། །བརྒྱ་ཕྱག་ཁོལ་ལ་ཚོགས་དཀའ་གཅོད་བྱས་ཀྱང་། །བརྒྱ་ཕྱག་ཡིན་ཟེར་སྒུར་ཙམ་སུ་ཡིས་འགེལ། །ཚོགས་སྐལ་གཅོད་པ་ཡང་ནི་སུ་ཡིས་བྱེད། །འདི་ཚོའི་ཁ་ཡ་བདག་གིས་མི་ཡོང་ཞེས།
།ཞུས་པས་ཡབ་རྗེའི་བཀའ་ལས་འདི་སྐད་གསུངས། །ཧ་ཅང་ངན་ལངས་བཏང་བའི་སྐྱོན་འདྲ་བས། །བཅའ་ཡིག་དེ་ཡི་འབྲུ་སྣོན་དགོས་པར་འདུག །གསུངས་པའི་དོན་

བཞིན་སང་ཉིན་ཐོ་རེངས་དེར། །བརྒྱ་དཔོན་དབུ་མཛད་གྲྭ་ཚང་མཆོད་དཔོན་རྣམས། །ངེད་ཀྱི་གམ་དུ་བཀུག་ནས་བཅའ་ཡིག་བཀླགས། །རང་གིས་གང་ཤེས་རྫིག་རྫིག་དཔེ་མེད་བཏང་། །གསོལ་བའི་ཐོག་ཏུ་དབྱངས་དཔོན་ཐམས་ཅད་ལ།
།བཅའ་ཡིག་བསྒྲགས་ལ་དབྱངས་ཀྱི་རིང་ཐུང་ཚད། །ངེད་ཀྱི་ལྕམ་ཟེའི་སྦུགས་ནས་ལག་བརྡ་བྱེད། །དེ་ལ་ལྟོས་ནས་རིང་བར་རྒྱོང་དགོས་ཀྱི། །ད་དུང་ང་ཡིས་བཀོད་པ་མི་བྱེད་ན། །དུས་མདོས་སློབ་དཔོན་ངེད་ཀྱི་མི་ཡོང་བས།
།ང་ནི་ཚོགས་ནས་ལོག་ནས་འགྲོ་ངེས་ཡིན། །བྱས་པས་ཉེར་བཞིའི་དུས་མདོས་གྲོལ་བའི་སྐབས། །སྲོད་ཆེན་ཕག་སྣ་ཟིན་པའི་དུས་སླེབས་འདུག །དབྱངས་སྦྱོངས་གྲུབ་ནས་ཡབ་རྗེའི་དྲུང་ཕྱིན་པས།
།ཡབ་རྗེ་གཟིམས་ནས་བདག་ལ་སུ་ཡིན་གསུངས། །བདག་ཡིན་ཞུས་པས་བླ་མ་བྱང་ཆུབ་སེམས། །ཐུགས་འགལ་ཞི་ནས་བཞད་སྒྲ་དང་བཅས་པས། །བདག་ལ་ཨ་ད་དོ་ཚེ་ཇོ་ལེགས་ཁོས། །བསྟན་བཤིག་འདི་འདྲ་ཡོང་བ་ཨེ་མ་མཚར།
།འདི་འདྲའི་མདོས་ཆེན་ཧ་ཅང་རྒྱས་དྲགས་པས། །ད་ནི་མ་བྱེད་གྲྭ་པ་འོ་བརྒྱལ་གསུངས། །བདག་གིས་འདི་ཚོ་ག་ཙམ་གལ་ནའང་གལ། །མདོས་ཆེན་མགྱོགས་སུ་མི་གཏོང་ཐག་ཆོད་ཡིན། །ཞུས་པས་ཐུགས་རྗེ་ཆེ་གསུངས་བཞད་མོ་མཛད།
།ཉེར་དགུའི་གཏོར་མ་ཐེབས་ནས་ཡར་སླེབས་སྐབས། །ཡབ་རྗེ་ཐུགས་ཉམས་འུར་བའི་རྣམ་པ་ཡིས། །རབ་དཀར་ལྷ་གོས་སྲིད་དུ་རིང་བ་ཞིག །བདག་དང་ནུ་བོར་སྩལ་ནས་འདི་སྐད་གསུངས།
།རང་རེའི་འཁྲུལ་ཟད་རྗེ་བཙུན་ས་སྐྱ་པའི། །བསྟན་པ་རིན་ཆེན་ད་ནི་ཟིན་སོང་གསུངས། །

དེ་རིང་ཁྱེད་ཀྱི་སྔགས་དཔྱངས་རིང་མོའི་སྐབས། །ངེད་ཀྱིས་བཟླས་པ་ལྔ་བརྒྱ་སོང་ཞེས་གསུངས། །ཧ་རེ་རྡོ་རྗེ་མཛད་ནས་བཞད་སྒྲ་བཅས། །གཟིམ་སྤྱིལ་སྒྲུབ་ཁང་ཆེ་ལ་ཕོགས་སོང་ལགས། །ཞེས་པ་ལྟར་མཛད་ནས།
རྒྱལ་ཟླའི་ནང་རྒྱལ་བ་ཚེ་མཐའ་ཡས་པའི་ལྗགས་བསྙེན་ཟླ་གང་མར་གཞོལ་བར་མཛད། འདི་སྐབས་ཡབ་རྗེ་ཀུན་བློ་ཉིད་འདི་གའི་གདན་སའི་སྐུ་རིམ་ཆེན་མོའི་ཟོར་འཛིན་མཛད་རྒྱུའི་དཔལ་ཆེན་རྡོ་རྗེ་གཞོན་ནུའི་ལྗགས་བསྙེན་ཟླ་གསུམ་མར་བཞུགས་སྐབས་དང་།
རྡོ་རྗེའི་སྐུ་ལ་རྟག་བརྟན་གཞོམ་གཞིག་བྲལ་ཡང་། སྙིགས་དུས་ཀྱི་སེམས་ཅན་རྣམས་བསོད་ནམས་དམན་པས། ཞབས་འབམ་ཆབ་བསགས་སོགས་མཐའ་མའི་སྙུན་གཞིའི་འགོ་བཞེས་པར།
གཞུང་སྒེར་ནས་ཞབས་བརྟན་རྒྱ་ཆེར་འབད་སྒྲུབ་མཛད་ཀྱང་དྲག་སྐྱེད་མ་བཞེད་པར་བརྟེན་རྗེ་ཉིད་སོགས་ནས། ཟླ་མཇུག་སྐུ་རིམ་ཆེན་མོར་ཡང་མ་ཕེབས་ན་ཇི་ལྟར་ལགས་ཀྱི་སྙན་ཞུ་མཛད་པའི་ཕྱིར་ཕེབས་སུ།
སྤྱིར་ལྷག་པ་ལྷའི་ལྗགས་བསྙེན་ཡང་དག་དོན་ལྡན་སྙུན་གཞི་མཐུ་མེད་དེ་ལྟ་བུར་ཇི་སྙམ་དུ་ཡང་མི་སེམས་པར་སྐུ་སྲོག་ཕངས་མེད་དུ་མཛད་པའི་འབྲས་བུ་མཐར་ཕྱིན་པ་དང་། ཡང་སྒོས་རྗེ་བཙུན་ས་སྐྱ་པའི་གདུང་རབས་ཕྱིས་འབྱུང་འདི་བཞིན་མཛད་མཁན་རྣམས་ལ་སྲི་ངན་གྱིས་མི་བརྫི་བའི་ཕྱིར།
ད་ལམ་ཅིས་ཀྱང་ཕེབས་དགོས་གསུངས་ཏེ་ཕུར་བཟློག་གི་ཚོགས་དབུ་རྡོ་རྗེ་སློབ་དཔོན་གནང་སྐབས་ཀྱང་ངོ་མཚར་རྫུ་འཕྲུལ་གྱི་མཛད་པ་འདི་ལྟར་མཐོང་སྟེ།
སྙུན་གཞི་དེ་ལྟ་བུ་ལ་ནི། འཇིག་རྟེན་ན་སྐྱེ་བོ་ཕལ་ཆེ་དྲག་ཞན་ཇི་སྙེདཔ་

དག་རྔ་རོལ་མེ་ཉེ་སོགས་སྤང་བྱ་དང་། ཟས་སྤྱོད་སོགས་འཕྲོད་བསྟེན་འཛོལ་མེད་བགྱིས་ཀྱང་ངལ་བ་འབྲས་མེད་དུ་སོང་བ་མང་ཞིང་། ཡབ་རྗེ་ཉིད་ནས་དེ་རྣམས་བླང་བྱ་ལྟ་བུར་མཛད་ཀྱང་། སྐུ་ལ་ཅུང་ཟད་ཀྱང་མ་གནོད་པའི་ཁར་བདེར་སོང་བའི་ཚུལ་གྱིས་གཏོར་བཟློག་མཐར་ཕྱིན་གནང་བ་དང་།
དེ་ནས་སྐུའི་འཕྲོད་བཞེས་གནད་སྣུན་མཛད་རྒྱུ་ལྟ་བུས་ཚོམས་དམར་མཁའ་སྤྱོད་ཏུ་ཕེབས་ཏེ། སྐུ་ཁམས་རེ་འཇོག་ཁོ་ན་ལ་ཞབས་པད་ཡུན་བརྟན་གྱི་བགྱི་བ་མཐའ་དག་འབད་སྒྲུབ་དང་།
འདི་སྐབས་ཀྱང་སྐལ་ལྡན་རྣམས་ལ་རྗེས་གནང་ཟབ་མོའི་རིགས་སུམ་ཅུ་ཙམ་དང་། ལྷག་པར་རྗེ་ཉིད་སོགས་ཞལ་ངོ་རྣམས་ཀྱི་དབུ་བྱེད་ཕྱག་གཉེར་སོགས་དྲག་ཞན་ཇི་སྙེད་པར་བཞུགས་ཁྲི་པདྨ་ཅན་གྱི་སྟེང་ནས་རྣམ་སྲས་སེར་ཅན་གྱི་རྗེས་གནང་བསྩལ་ཏེ།
འབྱུང་འགྱུར་བསྟན་སྲིད་ཀྱི་བགྱི་བ་མཐའ་དག་ཡར་འཕེལ་འཐུས་མ་ཤོར་བ་དགོས་རྒྱུའི་བཀའ་བཀོད་དང་།
ཕུར་སྒྲུབ་སྐབས་འགྲེམ་རྒྱུའི་དྲ་ཕྱེད་ནོར་འཕྲེང་ཕྱེ་ཕུར་སོགས་བཟང་གོས་ལས་བསྐྲུན་པ་ངོ་མཚར་ཅན་དེང་སྐབས་ཀྱང་སྣང་བ་འདི་རྣམས་གསར་བསྐྲུན་ཟིན་ཏེ་གཟིགས་ལམ་དུ་ཡང་ཕབ་པ་སོགས་ལ་བསྟན་འགྲོའི་དོན་ཁོ་ནར་ནམ་ཡང་ལྷོད་པ་མེད་ཐོག
ཁའུ་དང་མང་ཁར་ཆབ་ཚན་འཕྲོད་བཞེས་རྣམས་ཀྱང་གདུལ་བྱའི་རེ་སྐོང་ཙམ་དུ་ཆིབས་བསྒྱུར་གནང་ཚུལ་བསྟན་ཀྱང་། གདན་ས་འདི་ཉིད་ཀྱི་བསྟན་སྲིད་ལ་སྐུ་གེགས་བཟློག་མེད་དང་།
གདུལ་བྱ་རྣམས་ཀྱི་བསོད་ནམས་དུས་གཅིག་ཏུ་ཟད་པར་བརྟེན། འདི་བས་ཞིང་ཁམས་གཞན་དུ་འགྲོ་དོན་རྒྱ་ཆེ་བར་

གཟིགས་ཏེ། ལེ་ལོ་ཅན་རྣམས་བརྩོན་འགྲུས་ལ་བསྐུལ་བ་དང་། རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར་ལོ་དེའི་སྣྲོན་ཟླ་ཕྱི་མའི་ཚེས་གཉིས་ཀྱི་ཉི་དྲོའི་ཁར་ངོ་མཚར་བའི་ལྟས་དུ་མ་དང་བཅས་རེ་ཞིག་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུས་པར་བརྟེན།
རིགས་སྲས་འཇམ་མགོན་སྐུ་མཆེད་ཟུང་། རྗེ་བཙུན་བདག་མོ་སོགས་དང་། མཛོད་པ་སོགས་ཞབས་འབྲིང་པ་རྣམས་དང་བཅས་པ་ཐུགས་ངལ་བཟོད་གླགས་མེད་པ་འཇིག་རྟེན་པའི་གཏམ་དཔེར།
བྱི་ཕྲུག་ཐང་སྐྱུར་རི་མ་སྤང་ནས་བུ་དོར་གྱི་ངང་ཚུལ་ལ་ཅི་མཛད་རོལ་མེད་དུ་གྱུར་པའི་ཚུལ་རྣམས་ཡབ་རྗེ་གང་གི་གསོལ་འདེབས་ཕྱོགས་རྒྱལ་མའི་སྦྱར་བྱང་ལས། སྙིགས་མ་བས་ཀྱང་ཆེས་སྙིགས་མ་རྟགས་ཙམ་འཛིན་པ་ལ་ཉེ་བའི་དུས་འདིར་བདེ་བར་གཤེགས་པའི་བསྟན་པ་རིན་པོ་ཆེ་སྤྱི་དང་།
བྱེ་བྲག་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་ལ་བཟློག་ཏུ་མེད་པའི་སྐུ་གེགས་དང་།
ཁྱད་པར་བདག་ས་སྐྱ་བདག་པོའི་གཟུགས་བརྙན་དབང་གི་མིང་ཅན་དང་། བདག་གི་ནུ་བོ་ཨེ་ཝཾ་བཟང་པོ། ཨ་ཎི་ཀུན་དགའ་བསོད་ནམས་བསྟན་པའི་ཉི་མ་དང་ཀུན་སྐྱིད་ཆོས་སྐལ་བཟང་མོ། ཨ་ལྕེ་འཆི་མེད་བསྟན་པའི་ཉི་མ།
ལྕམ་འཆི་མེད་དཔལ་འབྱོར་བཟང་མོ་ལྟོས་པར་བཅས་པའི་བསོད་ནམས་ཀྱི་ཉི་མ་དགུང་དུ་ནུབ་པའི་དུས་དང་། ཁྱད་པར་སྐལ་དམན་དབང་གི་མིང་ཅན་བདག་གིས་བསྐལ་པ་དཔག་ཏུ་མེད་པ་ནས་བསགས་པའི་ལས་ངན་གྱི་འབྲས་བུ་ཐོག་ཏུ་སྨིན་པའི་དུས་འདིར་ཁོ་བོའི་ལུས་ཀྱི་སྲོག་ཆད་པ་དང་།
གདོང་གི་མིག་ལྡོང་བ། པང་

པའི་ནོར་བུ་བོར་བའི་དུས་མཐོང་བའི་སྐབས་སུ་ཁོ་བོ་ས་སྐྱ་པའི་གཟུགས་བརྙན་འུ་ཐུག་ཅིང་། ཧོན་འཐོར་བ། སྐལ་པ་དམན་པ། མྱ་ངན་དྲག་པོས་ནོན་པ་ཁོས་ངུ་མ་ལབ་ཀྱིས་སུག་བྲིས་སུ་བགྱིས་པ་འདིས་དཔལ་ལྡན་བླ་མའི་ཐུགས་དགོངས་རྫོགས་པ་དང་།
བདག་སོགས་སེམས་ཅན་ཐམས་ཅད་སྡུག་བསྔལ་དྲག་པོ་ལས་གྲོལ་བའི་རྒྱུར་གྱུར་ཅིག ཞེས་གསུངས་པ་ལྟར་དང་། དགུང་ཞག་རིང་འཇམ་མགོན་སྐུ་མཆེད་ནས། དཔལ་འཁོར་ལོ་བདེ་མཆོག་གྲུབ་ཆེན་ནག་པོ་པའི་ལུགས་ཀྱི་རྡུལ་ཚོན་གྱི་དཀྱིལ་འཁོར་སྒྲུབ་ཅིང་མཆོད་པ་དང་།
རྗེ་བཙུན་འཆི་མེད་བསྟན་པའི་ཉི་མ་ནས་མཁའ་སྤྱོད་མའི་སྒྲུབ་མཆོད། བཙུན་མོ་ཨ་ཎི་དྲུང་ཀུན་སྐྱིད་ལགས་ནས་ཀྱང་།
དགོངས་རྫོགས་སྒྲུབ་མཆོད་ཆོས་སྡེ་ལྷོ་བྱང་འདུས་ཚོགས་རེས་སྐོར་གྱིས། ཀུན་རིག ཀྱཻ་རྡོར། གསང་འདུས། འཇིགས་བྱེད་རོ་ལངས་བརྒྱད་སྐོར། བདག་མེད་མ། ཕུར་པ། གུར་དྲག་རྣམས་ཀྱི་དཀྱིལ་འཁོར་ཞལ་ཕྱེ་སྟེ་མཆོད་པའི་ཚོགས་རྒྱ་ཆེན་དང་བཅས།
དཀྱིལ་འཁོར་གྱི་གཙོ་བོ་རྣམས་དང་། རིགས་བདག་ཡབ་རྗེ་རྡོ་རྗེ་འཆང་ཉིད་དབྱེར་མེད་པར། སྒྲུབ་ཅིང་མཆོད་བསྟོད་གསོལ་བ་འདེབས་པ། བདག་འཇུག་དབང་བཞི་ལེན་པ་སོགས་དང་།
སྐུ་སྤུར་ཡིད་བཞིན་གྱི་ནོར་བུ་རིན་པོ་ཆེར། ཚོམས་དམར་དུ་མཆོད་ཚོགས་དབུས་སུ་གདན་དྲངས་ཏེ། ཞལ་ངོ་རྣམས་ཀྱིས་མཚོན་ཉེ་འཁོར་ལྷ་སྡེ་མི་སྡེ་སོགས་ནས་བྱིན་རླབས་ཞུ་བར་མཛད་རྗེས་རྒྱུད་སྡེ་ནས་བཤད་པའི་སྐུ་གདུང་ཆས་བཞུགས་ཀྱི།
ལྷ་ཁང་མཁན་ཆེན་སོགས་ནས་དུས་མཐའི་ཆོ་གའི་སྒོ་ནས་བྱིན་

ཟར་སྤུར་སྦྱོང་དང་། གདུང་རུས་རྣམས་བཏུལ་ཏེ་སཙྪ་དྲི་མེད་སྙིང་པོ་ཅན་འབུམ་བརྒལ་བ། བླ་མ་ཡི་དམ་ཆོས་སྲུང་ནོར་ལྷ་བཅས་ཀྱི་སྐུ་སྤར་གྲངས་མེད་བཏབ། ཆོས་ལྷུན་རི་སྒང་སྔགས་དྲུག་སོགས་ནས་བླ་མཆོད།
སྨོན་ལམ། གསོལ་འདེབས་ལེ་ཚན་རྣམས་ལ། རྟག་འགྲུས་དང་། མང་ཇ། བརྒྱ་མཆོད། སྟོང་མཆོད། སྙན་ཤལ་སོགས་ནི་གྲངས་ལས་འདས་པ་བཅས། འཇམ་མགོན་དབང་གི་མཚན་འཆང་ཉིད་མཛོད་པ་བཅས་ནས་བཀའ་འཁོར་གྱིས་འདོམས་པར་མཛད་ཅིང་།
གཞན་ཡང་སྐབས་དེར་གདན་སར་བཞུགས་མུས། ཡབ་རྗེ་དམ་པ་གང་གི་དངོས་སློབ། ཡར་ཀླུངས་མཆོག་སྤྲུལ་ནམ་མཁའ་ལེགས་པ་མཆོག་ནས་བདུན་གསུམ་རིང་གི་ཀྱཻ་རྡོར་སྒྲུབ་མཆོད། བཅོ་བརྒྱད་མཆེད་སོགས་ནས་ཀུན་རིག་སོགས་དགོངས་པ་ཟབ་མོ་རྫོགས་ཐབས་རྒྱ་ཆེ་རྒྱུན་འཁྱོངས་སུ་མཛད་སྐབས་སྤྱི་སྒེར་ནས་བསྙེན་བཀུར་ཟབ་མོས་དུས་འདས་ཤིང་།
དགུང་ཞག་ཐིམ་ཉིན་མཆོད་སྤྲིན་དང་། དགེ་འདུན་བསྙེན་བཀུར།
སྦྱིན་གཏོང་རྒྱ་ཆེར་སོགས་མཛད་སྐབས་རྣམས་སུ་ནམ་འཁའ་མདངས་གསལ་ཞིང་། འཇའ་འོད་འཁྱིལ་བ་དང་། མེ་ཏོག་གི་ཆར་ནི་རྟག་པར་ཁོར་མོ་ཡུག་དང་ལོ་ལྟར་དུས་དྲན་གྱི་ཐོག་ཏུའང་འབབ་པ་སོགས་ཞིབ་ཆ་གོང་ཡབ་རྗེ་མཆོག་གི་རྣམ་ཐར་བཞིན་དང་།
གཞན་ཡང་ལྷ་ལྡན་ཇོ་ཤཱཀ་རྣམ་གཉིས་ཀྱིས་མཚོན། དབུས་གཙང་མངའ་རིས་ལྷོ་ཕྱོགས་གནས་རྟེན་རྣམས་ལ་མཆོད་འབུལ། གོང་གསལ་དེ་རྣམས་ཀྱི་དགོན་གྲུབ་མཐའ་རིས་མེད་བཞི་བརྒྱ་བརྒལ་ཙམ་ལ།
མང་འགྱེད་བསྙེན་བཀུར། ས་

ལུགས་ངོར་མུས་ཡར་ལུང་གོང་དཀར་སོགས་སྔགས་དགོན་རྣམས་སུ་རྒྱུད་སྡེ་ཁག་གི་སྒྲུབ་མཆོད་དགོས་ཆ་བཅས་པ་རྒྱ་ཆེ་བ་དང་། རྒྱལ་དབང་ཡབ་སྲས། དགེ་ལྡན་ཁྲི་པ། གླིང་ཁག་གི་ཧུ་ཐོག་ཐུའི་རིགས་སོགས་དང་བར་གྱི་སྤྲུལ་སྐུ་རྣམ་གསུམ།
ཡབ་རྗེ་བདེ་བར་གཤེགས་པ་དེ་ཉིད་ཀྱི་དབུ་བླ་ཁག་སོགས་ཟུར་འབུལ་འོས་པ་རྣམས་ལ་བསྔོ་རྟེན་མཚན་གྲངས་ན་བཟའ་སྐོར་སྤྱད་སོགས་རྒྱ་དཔངས་ཆེ་བ། ཁྱད་པར་དངུལ་སྲང་ཆིག་སྟོང་ཆིག་བརྒྱ་རེ་བདུན་ཞོ་དྲུག
གསེར་སྲང་བརྒྱད་ཅུ་གྱ་བརྒྱད་དང་ཞོ་ཕྱེད་བརྒྱད་ལས་གྲུབ་པའི་བྱང་ཆུབ་མཆོད་རྟེན་རིན་པོ་ཆེའི་ཕྲ་རྒྱན་གྱིས་ཕྱུག་པ་དང། འདྲ་སྐུ་རིན་པོ་ཆེ་གསར་བསྐྲུན།
ལྷ་ཆེན་ཁྱམས་སྟོད་དུ་རྒྱལ་བ་ཚེ་མཐའ་ཡས་པའི་སྣང་བརྙན། རྒྱ་དངུལ་རྡོ་ཚད་བརྒྱ་རྩར་ཉེ་བ་ལས་གྲུབ་པ་བཅས་སུ་གོང་གསལ་སྤུར་ཆ་གདུང་རུས་སོགས་བྱིན་རྟེན་སྣ་མང་བཅས་བཞུགས་པ་དང་། རབ་གནས་ཐང་སྟོན་སེར་འདུ་བཅས།
ལོ་ལྟར་གྱི་དུས་དྲན་གྱི་མཆོད་པར་འཇིགས་བྱེད་རྭ་ལུགས་བཅུ་གསུམ་མའི་སྒྲུབ་མཆོད་དང། ལྷོ་པས། སྡོམ་གསུམ་རབ་དབྱེ། ཁ་སྐོང་རྣམ་འགྲེལ་གྱི་གཞུང་སྐྱོར། སེར་ཚོགས་བཅས་ཇི་སྲིད་བར་སྒྲུབ་བཞིན་པ།
འདི་རྣམས་གསར་བཙུགས་སོགས་ཡབ་རྗེ་རྡོ་རྗེ་འཆང་དེ་ཉིད་ཀྱི་དགོངས་རྫོགས་རྒྱ་ཆེ་སྨིན་སྒྲུབ་མཛད་ཚུལ་སོགས་ཞིབ་པ་གོང་ཡབ་རྗེའི་རྣམ་ཐར་སྐབས་སུ་སྨོས་ཟིན་པ་བཞིན་དེ་སྐོར་གྱི་རྣམ་ཐར་མདོར་བསྡུས་ཞལ་གསུང་མ་ལས།
ལོ་དེའི་སྣྲོན་ཟླ་ཕྱི་བཤོལ་ཚེས་གཉིས་ཉིན། །སྐྱབས་གཅིག་ཡབ་རྗེ་གྲུབ་པའི་དབང་ཕྱུག་ཉིད། །དགོངས་པ་ཆོས་ཀྱི་

དབྱིངས་སུ་ཐིམ་ཚུལ་བསྟན། །ཀྱེེ་མ་བླ་མ་བྲལ་བའི་མགོན་མེད་བདག །དམ་ཆོས་ནོར་ལ་དབང་བའི་སྐལ་བས་དབེན། །ཞེས་གསུངས་པ་ལྟར་དང་། འདི་སྐབས་ཆོས་སྡེ་བྱང་འདིར་སྒྲིགས་ལམ་རྣམས་ཅུང་ཟད་ཉག་ཕྲ་བར།
ད་ལྟའི་བན་ཚང་ཆོས་ཁྲིམས་ཆེན་མོའམ། དགེ་བསྐོས་སུ་གྲགས་པ་འདི་བཞིན་བཅའ་ཡིག་དང་བཅས་སྐུ་མདུན་རང་དུ་གསར་བཀོད་ཀྱི་ཐོག་མར། གྲོ་བཞིན་ཟླ་བའི་ཚེས་བཞི། ཉི་མ་མེ་བཞི་འགྲུབ་སྦྱོར་ཉིན་བཞེངས་ཏེ།
སྒྲིགས་གནོན་བྱ་རྒྱུ་མཛད་ཅིང་། ཆོ་ག་ཕྱག་ལེན་ཆེ་ཕྲ་མཐའ་དག་ཞིབ་བཀོད་ཀྱིས་བན་ཚང་པའི་དེབ་ཆེན་དུ་གྲགས་པ་དང་། རྒྱུད་སྡེ་ཁག་གི་རྡུལ་ཚོན་འགྲེམས་ཐོ། ད་ལྟར་ཚོན་དབོར་པ་འདི་རྣམས་དེབ་སྒྲིག་མཛད་དེ་བན་ཚང་པ་སོ་སོའི་ལྟ་ཞིབ་མཐིལ་ཕྱིན་བགྱིད་པ་ལས་ཕྱིར་གྱར་མི་ཆོག་པའི་བཀའ་གཏད་མཛད་པ་བཅས།
ཉམས་པ་སོར་ཆུད་དར་རྒྱས་ཡུན་བརྟན་གནས་པ་འདི་བཞིན་བྱུང་ཞིང་། ལོ་འདིར་ཕུར་སྒྲུབ་སྐབས་ཡབ་རྗེ་དམ་པ་མཆོག་ནས་འགོ་འགྱངས་གསར་བཟོ་མཛད་པ་བཞིན་འཇམ་མགོན་དབང་གི་མཚན་ཅན་ཉིད་ནས་ཚོགས་དབུས་སུ་འཇམ་མགོན་ཨ་མེས་ཞབས་ཀྱིས་མཛད་པའི་ཕུར་པའི་རྣམ་བཤད་སོགས་ཀྱི་སྟེང་ནས་དག་གསལ་སྙན་གསུམ་དང་འབྲེལ་བའི་གསུང་བཤད་བཀའ་དྲིན་བསྐྱངས་པའི་ཚུལ་རྣམས་རྣམ་ཐར་རྩ་ཚིག་ལས།
འདི་ལོ་ཕུར་སྒྲུབ་ཆེན་མོའི་བཤད་ལས་ཀྱི། །ལས་འཁུར་སྐལ་དམན་མུ་མེད་བདག་གིས་ཞུས། །ཞེས་པ་ལྟར་རྣམ་ཐར་རྣམས་སུ་གསུང་བཤད་ཁོ་ན་ལས་ལས་རིམ་སོགས་ནི་ཕྱིར་ལོ་གནང་ཚུལ་འདུག་ཅིང་།
འདི་

ལོ་གཞན་ཡང་མཛད་འཕྲིན་འགའ་རེ་ཡོང་བ་གཞིར་གྲུབ་ཀྱང་ཟིན་བྲིས་མི་གནང་བས་འབྲི་བར་རྔོ་མི་ཐོགས་ཤིང་། དགུང་གྲངས་ཉེར་གཉིས་སུ་ཕེབས་པ་ཤིང་འབྲུག་རྒྱལ་ཟླའི་ནང་། འགྲོ་མགོན་དཔལ་ལྡན་ཆོས་སྐྱོང་ངམ་དབང་སྡུད་སྙིང་པོ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་གང་ཉིད།
གཞི་ཐོག་ཚོམས་དམར་དུ་བླ་ཆེན་འཕགས་པ་རིན་པོ་ཆེའི་བཞུགས་ཁྲིར་གཞུང་ས་མཆོག་ནས་བཀོད་རྒྱ་དང་བཅས་འདི་གའི་ཆོས་སྲིད་ཀྱི་བདག་པོར་རྒྱལ་ཚབ་ཏུ་མངའ་གསོལ་ཏེ།
སྐུ་ངོ་རྣམས་དང་། མཁན་ཕྱག་གཉེར་གསུམ་དྲུང་རིགས་སེར་སྐྱ་བླ་གཉེར། གཞིས་གཉེར་ཁག་སོགས་ནས་ཁྲི་འབུལ་མཇལ་དར་སོགས་བསྟར་ཏེ། འདི་ནས་བཟུང་སྐབས་རེ་ཙམ་མ་གཏོགས།
ཕུར་སྒྲུབ་མདོས་ཆེན་གཏོར་སྤོད་ཆེན་མོ་ལོ་གནང་དུས་ཀྱི་རིལ་སྒྲུབ། ལྷ་མོ་གསོལ་མཆོད། བླ་མ་གོང་མའི་དུས་དྲན་སྒྲུབ་མཆོད་སོགས་ལ་རྟག་པར་ཕེབས་ཏེ། རྡོ་རྗེ་སློབ་དཔོན་མཛད་པ་དང་འབྲེལ།
རྒྱུད་སྡེ་སོ་སོའི་དཀྱིལ་འཁོར་རྣམས་སུ་སྐལ་ལྡན་རྣམས་ལ་སྨིན་བྱེད་ཀྱི་དབང་བསྐུར་བ་གྲོལ་བྱེད་ཀྱི་ལམ་སྟོན་པ་སོགས་ས་ཆེན་གོང་མའི་ཕྱག་སྲོལ་བཞིན། དགུང་གྲངས་ཉེར་གཉིས་ཙམ་ནས་གོང་ཡབ་རྗེ་རྡོ་རྗེ་འཆང་ལ་གསན་མ་ཐུབ་པའི་ཟབ་ཆོས་རྣམས་གསན་ཚུལ་གོང་འཕྲོས་རྣམ་ཐར་རྩ་ཚིག་ལས།
དེ་ནས་མ་འགྱངས་ཉེར་གཉིས་ནས་བཟུང་སྟེ། །སུམ་ཅུ་བཞི་བཅུ་སྐོར་ལ་རང་ཉིད་ཀྱིས། །སྔོན་བསགས་བསོད་ནམས་མཐུ་ལས་དམ་པའི་ཆོས།
།ནོར་བུ་སྒོ་སྐྱེལ་མཛད་པའི་བཀའ་དྲིན་ཅན། །ངོར་ཆེན་ཀུན་བསོད་ངོར་མཁན་ཁང་

གསར་བ། །རྒྱལ་བ་མུས་པ་རྗེ་དང་འཇམ་དབྱངས་བཞད། །བློ་གྲོས་འོད་ཟེར་ཀུན་དགའ་རབ་རྒྱས་མཚན། །བཟང་ལྡན་སློབ་དཔོན་ཁྱབ་བདག་ཞྭ་ལུ་བ། །བྱམས་པ་རིན་ཆེན་སྦྱིན་པ་ཆོས་འཕེལ་དང་། །བཤེས་གཉེན་ཆེན་པོ་ངག་དབང་དགེ་ལེགས་ཞབས།
།བཀའ་དྲིན་མཉམ་མེད་བསྟན་པའི་རྒྱལ་མཚན་སོགས། །རང་ལུགས་བླ་མ་མང་པོས་རྗེས་སུ་བཟུང་། །པདྨ་མཁྱེན་བརྩེ་པད་མ་བཤེས་གཉེན་དང་། །གྲུབ་དབང་ན་བཟའ་པ་དང་ཇ་ལུང་བ། །འགྲོ་བའི་མགོན་དང་རིག་འཛིན་རྡོ་དམར་བ།
།རྒྱང་མཁར་རྗེ་དང་འཇིགས་མེད་གོ་ཆའི་ཞབས། །སྣང་མཛད་རྡོ་རྗེ་རྣལ་འབྱོར་སྐད་གཏོང་བ། །ཧེ་རུ་ཀ་དཔལ་མ་ཧེ་ཆེན་པོ་དང་། །རིག་འཛིན་སྙིང་རི་བ་སོགས་མང་པོ་ལ།
།གསང་ཆེན་རྙིང་མའི་ཆོས་དང་བོ་དོང་ཆོས། །རྒྱལ་བ་འབྲུག་པའི་དམ་ཆོས་མང་དུ་ནོས། །ཞེས་གསུངས་པ་ལྟར། ངོར་ཆེན་ཀུན་དགའ་བསོད་ནམས་ལས་རྒྱུན་གྱི་ཐུགས་དམ་རིགས་ཁ་གསོ་དང་། ཚེ་དབང་ཙམ་གསན་ཡོད་ན་ལས་རྒྱ་ཆེར་མ་གསན།
ངོར་ཁང་གསར་བསོད་ནམས་བསྟན་འཛིན་ལས་ཞལ་སྤོད་ནོར་བུའི་དོ་ཞགས་དཀར་ཆག་གི་ཟིན་པ་དང་མ་ཟིན་པ་ཡོངས་རྫོགས་ཀྱི་ལུང་གསན་པ་དང་། མུས་ཆེན་གྲུབ་པའི་དབང་ཕྱུག་ཆོས་ཉིད་ཡེ་ཤེས་ལས།
གསང་འདུས་འཇམ་རྡོར་བཀའ་བབས་དགུ་ལྡན། གསང་འདུས་ཇོ་ལུགས་སྤྱན་རས་གཟིགས། བདེ་མཆོག་ལོ་ཧི་པ། དྲིལ་བུ་ལུས་དཀྱིལ། འཇིགས་བྱེད་ས་ལུགས་དང་རོ་ལངས་བརྒྱད་སྐོར་འཇིགས་བྱེད་རྭ་ལུགས་ལྷ་བཅུ་གསུམ་མ་རྣམས་ཀྱི་དབང་ཆེན།
རྭ་ཁྲིད་མཁའ་འགྲོ་སྙན་

བརྒྱུད་སོགས་དང་དཔའ་གཅིག་གི་རྗེས་གནང་དང་། དུག་དབང་མ་གཏོགས་པའི་རྭ་སྤོད་རྣམས་ཀྱི་ལུང་དང་། ལས་གཤིན་ལྷ་བཅུ་གསུམ་མ། དཔའ་གཅིག་ཁྲག་མདོག་ཡབ་ཡུམ། བསེ་བྱ་བཞི་སྐོར། འཇིགས་བྱེད་སྔགས་བཏུ་རྣམས་ཀྱི་རྗེས་གནང་བཅས་གསན།
ཐུགས་རྗེ་ཕྱག་ཆེན་ཟུང་འཇུག་གི་རྗེས་གནང་། དམར་ཁྲིད་ཚེམ་བུ་ལུགས། རྒྱལ་པོ་ལུགས། མ་ཎི་བཀའ་འབུམ་གྱི་ལུང་དང་བཅས་པ། སྨིན་གླིང་ཐུགས་ཆེན་འགྲོ་བ་ཀུན་སྒྲོལ།
བྱང་གཏེར་འཁོར་བ་དོང་སྤྲུལ་རྣམས་ཀྱི་དབང་ལུང་ཁྲིད་གསུམ་ཚང་བ། གཤེད་དམར་ལྷ་ལྔའི་དབང་ཆེན་སྤྲོས་མེད་ཉམས་ཁྲིད་ཡིག་ཆ་རྣམས་ཀྱི་ལུང་དང་བཅས་པ། ཟབ་ལམ་ནི་གུ་ཆོས་དྲུག་གི་དབང་བྱིན་རླབས་ཉམས་ཁྲིད་རྒྱབ་རྟེན་ལུང་དང་བཅས་པ་ཆ་ཚང་།
ཚེ་དབང་གྲུབ་རྒྱལ་མ། བླ་མ་ཞི་ཁྲོ། ཚེ་དབང་ལྕགས་སྡོང་མ། མདའ་འཕེལ་མ་རྣམས་ཀྱི་དབང་དང་། གུར་མགོན་ལྷ་དགུའི་རྗེས་གནང་སྔོན་འགྲོའི་གསང་ཁྲིད་གསན་པའི་བརྒྱུད་པ་ནི།
གནས་གསར་པ་ཀུན་དགའ་ལེགས་བྱུང་ནས། མུས་ཆེན་བསོད་ནམས་དཔལ་བཟང་། ཞེ་དགོན་མཁན་པོ་རྗེ་དགེ་འདུན་བསྟན་འཕེལ་དེ་ལས་མུས་ཆེན་གྱིས་གསན། མགོན་པོད་མེ་འབར་མ། ཁ་སྐོང་།
སྙན་བརྒྱུད། ཁྱི་ལྗང་ངུར་པོད་རྣམས་ཀྱི་ལུང་གསན་བརྒྱུད་པ། ས་ཆེན་ཀུན་བློ་ནས་རིན་ཆེན་རྒྱལ་མཚན། བྱམས་པ་བསྟན་འཛིན་དེ་ལས་མུས་ཆེན། ལྷ་ཆེན་མཁན་པོ་ཀུན་དགའ་རབ་རྒྱས་ལས། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་ཆེན་དང་།
མགོན་པོ་ཞལ་གྱི་ཚེ་སྒྲུབ་གུར་བདུན་མ་དང་།

གསང་ཁྲིད་སོགས་གསན་པ། བརྒྱུད་པ་ས་ཆེན་ཀུན་བློ་ནས། སྡེ་དགེ་སྨན་བླ་དཀོན་མཆོག་གྲགས་པ་ལས་ཀུན་རབ་ཀྱིས་གསན་འདུག འཇམ་བཞད་དངོས་སློབ་བློ་གྲོས་འོད་ཟེར་ལས་ཞལ་རྣམ་འགྱུར་གཅུན་སོགས་ཀྱི་རྗེས་གནང་རྣམས་དང་།
འཇམ་དབྱངས་བཞད་པ་སྐུ་གོང་མ་ལས་ཞལ་པོད་ཧ་ལ་ནག་པོའི་བེའུ་བུམ་གྱི་ལུང་གསན། བརྒྱུད་པ་གནས་གསར་ཀུན་ལེགས་ལ་གསན་འདུག ཁྱབ་བདག་ཞྭ་ལུ་པ་མཚུངས་མེད་རིན་ཆེན་སྦྱིན་པ་ཆོས་འཕེལ་ལས།
དུས་འཁོར་བྱིས་འཇུག་གོང་མ་གོང་ཆེན་བདག་པོ་ཆེན་པོ་དང་བཅས་པའི་དབང་། དུས་འཁོར་སྡོམ་ཆེན། སངས་རྒྱས་མཉམ་སྦྱོར། སྒྱུ་མ་ཆེན་པོ་ལྷ་ལྔ། དྲིལ་བུ་ལུས་དཀྱིལ་ཕྱག་རྡོར་འཁོར་ཆེན་རྣམས་ཀྱི་དབང་ཆེན་རྡོ་དབྱིངས།
རྩེ་མོ། དཔལ་མཆོག་རིགས་བསྡུས། འཇམ་དཔལ་གསང་ལྡན། ཤཀ་སེང་ལྷ་དགུ་སོགས་ཡོན་དཀྱིལ་ཆེན་པོ་རྣམས་ཀྱི་དབང་། སྤྱོད་རྒྱུད་རྣམ་སྣང་མངོན་བྱང་། བྱ་རྒྱུད་གདུགས་དཀར་ཉེར་བདུན།
ཕྱག་རྡོར་འགྲོ་བཟང་ལུགས། དོན་ཞགས་ལྷ་མང་རྣམས་ཀྱི་དབང་ཆེན། རྣམ་སྲས་རིགས་ཅན་བཅོ་ལྔའི་རྗེས་གནང་། རྣམ་སྲས་ཞི་དྲག་གི་བེའུ་བུམ་གྱི་ལུང་སོགས་གསན། སྡེ་དགེ་ཞུ་ཆེན་ཚུལ་ཁྲིམས་རིན་ཆེན་གྱི་དབེན་པོ།
ངག་དབང་དགེ་ལེགས་ལྷུན་གྲུབ་ལས། བཅུ་གཅིག་ཞལ་ལྷ་སོ་བདུན་མ། བདེ་མཆོག་མཁའ་འགྲོ་རྒྱ་མཚོ། ཕྱག་རྡོར་འཆི་བདག་འཇོམས་པ་ལྷ་བཅུ་གསུམ་པ། ཚེ་དཔག་མེད་གསུང་དཀྱིལ་ལེ་ཚན།
ཀྱཻ་རྡོར་བཀའ་བབས་བཞི། གསེར་ཆོས་དམར་པོ་སྐོར་གསུམ་གྱི་བེའུ་

བུམ། དཀར་ཆག་གི་ཟིན་པ་དང་མ་ཟིན་པ་ཡོངས་རྫོགས་ཀྱི་ལུང་དང་དམ་པའི་མཁྱུད་དཔྱད་དཀར་ནག་ཁྲ་གསུམ་གྱི་ལུང་སོགས་གསན། རྒྱུད་པ་ས་ཆེན་ཀུན་བློ་ནས། ཕུར་བླ་སངས་རྒྱས་བཟང་པོ། དེ་ལ་ཁུ་དབོན་གྱིས་གསན།
དཔོན་སློབ་བྱམས་པ་བསྟན་པའི་རྒྱལ་མཚན་ལས། ས་སྐྱ་བཀའ་འབུམ་ཡོངས་རྫོགས་ཀྱི་ལུང་སྡེ་སྤར་དཀར་ཆག་བཞིན་གསན། བརྒྱུད་ས་ཆེན་ཀུན་བློ་ནས། ལྷ་ཆེན་མཁན་པོ་ཆོས་བཀྲ་ཤིས། དེ་ནས་ཀུན་རབ་ནས་བརྒྱུད་དོ།
།རྡོ་བྲག་རིག་འཛིན་ཡང་ཟབ་པདྨ་བཤེས་གཉེན་ལས་སྨིན་གླིང་འདོད་འཇོའི་བུམ་བཟང་གི་དབང་ལུང་ཚང་མ། རིག་འཛིན་འཇིགས་མེད་གོ་ཆ་ལས། ར་སྟོན་ཕུར་དབང་དང་། གཞུང་པོད་ཀྱི་ལུང་། གཏེར་སྟོན་འཇའ་ཚོན་སྙིང་པོའི་དཀོན་མཆོག་སྤྱི་འདུས་ཀྱི་དབང་ཉམས་ཁྲིད་ཆོས་སྐོར་རྣམས་ཀྱི་ལུང་དང་བཅས་པ།
གཏེར་བདག་གླིང་པའི་གཤིན་རྗེ་དྲེགས་འཇོམས། རྡོ་སེམས། ཨ་རི་ཟབ་དོན་སྙིང་པོ་རྣམས་ཀྱི་དབང་དང་གཞུང་པོད་རྣམས་ཀྱི་ལུང་།
རཏྣ་གླིང་པའི་ཕུར་པ་ཡང་གསང་བླ་མེད་ཀྱི་དབང་ལུང་། བྱང་གཏེར་བྱིན་རླབས་ཐུགས་དབང་ཡང་ཏིག་གཅེས་སྒྲོན་གྱི་ཉམས་ཁྲིད། ཆོས་ཚན་ཉེར་ལྔ་ཐེམ་ཡོད་སོགས་གཞུང་པོད་ཀྱི་ལུང་།
བྱང་གཏེར་རིག་འཛིན་གདུང་སྒྲུབ་ཀྱི་དབང་ལུང་། དྲང་སྲོང་ལོག་ཏྲིའི་དབང་དང་། གཞུང་པོད་ཀྱི་ལུང་། རྙིང་མ་རྒྱུད་འབུམ་ལུང་སོགས་རྒྱ་ཆེན་གསན། ཡོངས་འཛིན་སྐལ་བཟང་བསྟན་པའི་རྒྱལ་མཚན་ལས་བྱང་གཏེར་ཐུགས་སྒྲུབ་དབང་རྒྱས་འབྲིང་སྒྲུབ་སྐོར་ལུང་སོགས་གསན།
ཁྱབ་བདག་

སྣང་མཛད་རྡོ་རྗེ་ལས་བོ་དོང་བའི་ཐུགས་དམ་གཏོར་རྒྱུན་རྒྱ་མཚོ་ལས། བྱིན་རླབས་རྗེས་གནང་སོགས་ཉིས་བརྒྱ་ལྔ་བཅུ་ང་ལྔ་ཙམ་གསན་པ་སོགས་དང་། རྣལ་འབྱོར་པ་རླུང་སེམས་ལ་དབང་འབྱོར་བ་མ་ཧེ་སྐད་གཏོང་བ་ལས་འབྲུག་པ་བཀའ་བརྒྱུད་པའི་ལུགས་ན་རོ་ཆོས་དྲུག་སྐོར།
རླུང་སྦྱོང་དང་ལུས་སྦྱོང་གི་ཕྱག་ཁྲིད་སོགས་དང་། གཞན་རྣམ་ཐར་ཞལ་གསུང་མ་འདིར་གསལ་བའི་གསར་མའི་སྐོར་ལ། བཟང་ལྡན་སློབ་དཔོན་དང་།
རྙིང་མའི་དབུ་བླའི་གྲས་ནས། པད་མ་མཁྱེན་བརྩེ་གྲུབ་དབང་ན་ཟ་བ་སོགས་ཁ་ཤས་གསན་ཡིན་སོགས་སུ་མི་གསལ་བ་ཆད་ལུས་སོང་བ་འདྲ་བ་བཅས་གྲུབ་མཐའ་རིས་མེད་ཀྱི་བླ་མ་འདི་རྣམས་འགའ་ཞིག་ལ་དབང་ལུང་སོགས་རྒྱ་ཆེ་བ་དང་།
ཐ་ནའང་ཆོས་འབྲེལ་ཙམ་གསན་ཡོད་ངེས་བཅས། གསན་པ་རྒྱ་མཚོའི་ཕ་མཐར་སོན་པ་འདི་དག་ཀྱང་དགུང་གྲངས་སོ་བརྒྱད་ཡན་ལ་ཡིན་ཅིང་། དེ་ནས་ཀྱང་ལོ་གྲངས་བཅུ་ཙམ་བཞུགས་པ། དེ་ལྷག་གསན་ངེས་སྙམ་པ་འདི་དག་ཀྱང་།
མིང་རྐྱང་ཙམ་དུ་མ་ལུས་པ་བསམ་པས་སྒྲོ་འདོགས་བཅད་དེ་བསྒོམས་པས་ཉམས་སུ་བསྟར་དགོས་པ་ཡང་། ཚུལ་གནས་ཐོས་དང་བསམ་ལྡན་པས། །བསྒོམ་པ་ལ་ནི་རབ་ཏུ་སྦྱོར། །ཞེས་པ་ལྟར།
ལྷག་པའི་ལྷ་ཡི་བསྙེན་སྒྲུབ་སྔ་ཕྱིར་མཛད་ཚུལ་རྣམ་ཐར་ཞལ་གསུང་མ་ལས། དགེས་པ་རྡོ་རྗེ་བདེ་མཆོག་ནག་པོ་ལ། །རྡོ་རྗེ་གཞོན་ནུ་བཛྲ་བྷཻ་ར་བ། །ཚེ་དཔག་ལྷ་དགུ་འཆི་མེད་དཔལ་སྟེར་དང་།
།ཕྱག་རྡོར་གཏུམ་པོ་དྲང་སྲོང་ལོག་ཏྲི་དང་། །མཁའ་འགྲོ་སེང་གདོང་མ་ཧཱ་ཀཱ་ལ་དང་། །

ཙཏུརྨུ་ཁ་ལ་སོགས་གསར་རྙིང་གི །ཡི་དམ་ཆོས་སྐྱོང་བསྙེན་པ་མང་དུ་བྱས། །དྲག་སྔགས་ནུས་པ་ཆེ་བའི་ཚད་ཀྱང་བྱས། །ཞེས་གསུངས་པ་ལྟར། སྔོན་དུ་མཛད་ཟིན་པ་དང་། ཕྱིས་ནས་མཛད་པ་འགའ་ཞིག་རྣམ་ཐར་འདི་ཉིད་གོང་འོག་རྣམས་སུ་རགས་ཙམ་ཐོན་པ་ལྟར་དང་ཞིབ་ཆ་ལོ་ཁམས་འདིར་གནང་གི་ཟིན་བྲིས་གསལ་བ་མི་སྣང་བས་འདིའི་མཚོན་ཏེ་ཤེས་པར་བྱའོ།
།དགུང་གྲངས་ཉེར་གཉིས་པ་གདན་ས་འདི་ཉིད་ན་བཞུགས་པའི་བསྟན་ཞབས།
མགོན་པོ་དྲུག་ཅུའི་ཟོར་འཛིན་སོགས་གནང་ཚུལ་གོང་འཕྲོས་རྣམ་ཐར་ལས། ཉེར་གཉིས་ལོ་ལ་མགོན་པོ་དྲུག་ཅུ་དང་། །སྐུ་རིམ་ཆེན་མོར་གྲགས་པའི་ཕུར་བཟློག་དང་། །མགོན་མདོས་ཟབ་མ་ལ་སོགས་དུས་རིམས་ཀྱི།
།ཟོར་འཛིན་སློབ་དཔོན་ལས་འཁུར་བགྱིས་ནས་སུ། །རྟོགས་པ་མི་མཐོ་མཐོ་མདོག་མང་པོ་བྱས། །བདག་ལ་ལས་ཀྱིས་དེད་པའི་ཆོས་མེད་ཚོས། །གྲུབ་ཐོབ་དཔེ་མེད་ཡིན་པར་ཁས་ཀྱང་བླངས། །དེ་འདྲ་ཞིག་ནས་འགོ་བརྩམས་དབུས་ཕྱོགས་དང་།
།ཁམས་ཕྱོགས་རྒྱ་ནག་ཡུལ་སོགས་ཐམས་ཅད་དུ། །འབེན་ཅི་གྲོ་ལོད་སྤྲོ་ཐུང་བདག་ཉིད་ལ། །གྲུབ་ཐོབ་གྲུབ་ཐོབ་ཟེར་བའི་མི་ཁ་དར། །ཞེས་སོགས་གསུངས་པ་ནི་རང་ཉིད་ཁེངས་རློམ་སྐྱུང་བ་དམ་པའི་རང་བཞིན་ལས་གཞན་དུ་ཤེས་བཞིན་སྒྲོ་བཏགས་ཀྱི་གྲུབ་རྟགས་མངོན་ཤེས་རྫུ་འཕྲུལ་ཡོད་སྐད་ཟོལ་ཟོག་རི་བོང་ཅལ་འདྲོགས་ཀྱིས་རྒྱལ་ཁམས་བསྐོར་ཏེ་རྙེད་པ་ཚོལ་ཞིང་གལ་ཆེ་དགོས་དུས་སོགས་ཅི་ཡང་མི་ཤེས་པའི་ལས་འབྲས་རྒྱབ་བསྐྱུར་གྱི་མཐུ་སྟོབས་ཆེན་པོར་རློམས་པ་རྣམས་

དང་ཡེ་ནས་མི་འདྲ་བའི་ཚུལ་ནང་དུ་རླུང་སེམས་ལ་དབང་ཐོབ་པས་བསྐྱེད་རིམ་ལ་བརྟན་པ་ཐོབ་ཅིང་། བཟླས་བརྗོད་རབ་འབྱམས་ཀྱི་ནུས་པ་མཐར་ཕྱིན་པས་ལྷ་འདྲེ་མི་གསུམ་དབང་དུ་འདུས་ཤིང་། ལྷག་པར་འོག་ཏུ་གསལ་བ་བཞིན།
ཟབ་ཕུའི་གནས་ཆེན་རྣམས་སུ། བྲག་གཡང་སུ་ཡང་མི་ཐར་བ་རྣམས་སུ་རྫུ་འཕྲུལ་གྱིས་སྐད་ཅིག་ལ་བྱོན་ཏེ་ཟབ་གཏེར་འགའ་ཞིག་བཞེས་པ་དང་། བཞེས་འཕྲོར་ལུས་ཤུལ་སོགས་དེང་དུས་ཀུན་གྱི་མིག་སྔར་གསལ་བ།
ཐོགས་མེད་ཀྱི་རྫུ་འཕྲུལ་སོགས་དང་། ས་གཏེར་ལ་དབང་བ་འཕགས་ལམ་ས་དང་པོ་དང་དགུ་པ་སོགས་མ་འགྲོང་པར་མི་དབང་བའི་ཚུལ་རྒྱལ་བའི་མདོ་རྒྱུད་བསྟན་བཅོས་ཐམས་ཅད་ནས་གསུངས་པས་ན་མངོན་སུམ་ཚད་མས་གྲུབ་བོ།
།དགུང་གྲངས་ཉེར་གསུམ་ཙམ་ལ། འདི་གའི་ལས་རིམ་གྲས་དཔལ་མགོན་ཞལ་བཞིའི་སྒྲུབ་བསྙེན་སྔོན་འགྲོའི་ཟོར་འཕེན་སོགས་མཛད་པ་སྟེ། བསྙེན་སྒྲུབ་སྐབས་མཚན་མ་ཇི་ལྟར་བྱུང་ཚུལ་རྣམས་ཟིན་ཐོར་འགོད་པར་མཛད་པ་ལས་འདི་ལྟར་བྱུང་སྟེ།
ཧོར་ཟླ་བཅུ་གཅིག་པའི་ཚེས་བཅུ་བདུན་ཉིན་སྔ་ཐུན་གྱི་སྤྱན་འདྲེན་སྐབས་སྒྲུབ་ཁང་གི་གདུང་བྱང་མ་ལ་ཚག་སྒྲ་ཤིན་ཏུ་ཆེ་བ་དང་། བཅུ་དགུའི་སྔ་ཐུན་གྱི་བཟླས་པ་ཚུགས་འཕྲལ་ཁོ་བོའི་མཐོང་སྣང་དུ་ས་སྟེགས་ཀྱི་གཡོན་ཟུར་དུ་བཙུན་པ་དར་ཡོལ་གདོང་ཐམས་ཅད་སྦོས་ཤིང་ངུ་བ་ཞིག་མཐོང་བ་དང་།
དེ་རྗེས་ཐུན་མ་གྲོལ་ཙམ་ལ་རྡོ་རྗེ་དཔལ་འབྱོར་ཁོ་བོའི་མདུན་ན་བསྡད་ཡོད་པར།
སྒྲུབ་ཁང་གི་སྒོ་རྩ་ནས་ཧེལ་ཧེལ་ཟེར་མཁན་ཞིག་འདུག་ཟེར་ནས་ལྟར་སོང་བས་སུ་ཡང་མེད་པ་

ཞིག་དང་། ཚེས་ཉི་ཤུའི་སྔ་ཐུན་གྲོལ་ནས་ངེད་རྣམས་གུང་ཚིགས་ཀྱི་སྐབས་རྡོ་རྗེ་དཔལ་འབྱོར་གྱི་སྒྲུབ་གཏོར་རྣམས་ལ་གཏོར་ཁ་གསོ་སྐབས་སྒྲུབ་ཁང་ལ་རྗེས་དཀར་གཉིས་ཡོད་པས་ནུབ་མར་ཕྱི་ནས་རྡོ་འཕངས་པ་ལྟ་བུའི་ཐེག་སྒྲ་ཤིན་ཏུ་ཆེ་བ་བྱུང་བས་ཉེ་གནས་ཙབ་ཙོབ་ཏུ་གྱུར་ནས་གཏོར་ཁ་གསོ་མི་ཐུབ་པ་ལྟ་བུ་བྱུང་བ་དང་།
ཡང་ཉི་ཤུའི་ཉིན་རྩེའི་ཁང་གཉེར་འབའ་ར་ཚེ་འཕེལ་ལ་ད་རང་ནས་མཆོད་དཔོན་པར་བླ་མ་དབུ་མཛད་ལགས་ཀུན་རབ་རྒྱས་ལ་སང་ནས་བཟུང་ཞལ་གྱི་བླ་བརྒྱུད་གསར་བཞེངས་རྣམས་ལ།
ཕྱག་ནས་མཛད་པར་ཕེབས་ཞུས་བྱས་པ་ཡིན་ཀྱང་བྱུང་ཡོད་མིན་མི་ཤེས་པས་དེ་ཞུ་བར་རྒྱུག་བྱས་པར། ཁང་གཉེར་ཁོས་མ་ཞུས་པར་ནུབ་མོ་ཤག་ཏུ་བསྡད་ནས་སང་སྔ་བར་ཕྱིན་སྐབས་ཅུང་ཟད་འཚུབ་འགྱུར་གྱི་རྣམ་པས་ཚོམས་ཆེན་འདིའི་འགག་གི་ཉིས་སྐྲས་ལ་མིའི་པང་དུ་བཏེག་ནས་གཡུགས་པ་ལྟ་བུའི་ཉམས་ཀྱི་གཏིང་དུ་ཚར་ནས་རྐང་པ་གཡས་ཀྱི་ཚིགས་རྣམས་ཁྲོགས་ནས་ཤིན་ཏུ་ན་བ་བྱུང་བ་དང་།
ཚེས་བཅུ་བཞི་ཆད་པ་ཉེར་དྲུག་ཉིན་སྔ་ཐུན་མ་གྲོལ་ཙམ་ལ་ཁོ་བོའི་སྙམ་སྣང་དུ་ལྷོ་ཕྱོགས་ཀྱི་རྒྱང་རིང་མོ་ཞིག་ནས་བཙུན་པ་རྒད་པོ་གདོང་ཤིན་ཏུ་སྔོ་ཞིང་གཉེར་མས་གང་བ་མགོ་དཀར་པོ་བྱས་པ་ཞིག་མི་ནག་རབ་ཏུ་འཇིགས་པ་ཞིག་གིས་དེད་ནས་ཡོང་བ་ཞིག་དང་།
ཐུན་གྲོལ་ཁར་ས་སྟེགས་ཀྱི་གཡས་ཟུར་མདུན་གྱི་ནམ་མཁར་འབྲུབ་ཁུང་ཟུར་ལངས་ཤིག་གི་ནང་དུ་མི་སྐྱ་དར་མ་གཅིག་གཅེར་བུ་རོ་སྟབས་སུ་བཀྱིགས་ནས་ལུས་ཐམས་ཅད་རྨས་གང་ཞིང་ཁྲག་འཛགས་པ་ཞིག་མཐོང་བ་དང་།
ནུ་བོའི་

གཟིམ་ཆུང་དུ་གཟུགས་མེད་པའི་ལག་པ་ནག་པོ་རྐྱོང་བ་གཟིགས་པ་དང་། སྒོ་ཧར་གྱིས་ཕྱེ་བ་ཞིག་དང་། རྡོ་རྗེ་ཕུག་ཏུ་ཨ་ལྕེ་ལགས་ལ་མཚན་མོ་མངོན་སུམ་དུ་རྟེན་ཁྲིའི་འོག་ནས་ཤོབ་ཤོབ་ཟེར་བ་དུམ་ཙམ་བྱུང་བ་དང་།
ཡང་ཉེར་བདུན་རྟིང་མའི་ཐོར་ཐུན་སྐབས་སྒྲུབ་ཁང་མདོའི་གཡབ་ནང་མ་ནས་གཟུགས་མེད་པའི་སྐད་ཞིག་གིས་རྩེ་ཐབ་པ་ཀུན་དགའ་ཆོས་འབྱོར་དོན་མེད་དུ་བོས་པས་ཁོ་པ་སྐྲག་ནས་ངེད་ལ་ཇ་སྐྱེལ་བར་ཡོང་མི་ནུས་པ་གང་དྲག་ཅི་དྲག་ལ་ཐུག་པ་ཞིག་བྱུང་བ་དང་།
ཡང་ཉེར་བརྒྱད་ཀྱི་སྔ་ཐུན་གྲོལ་ནས་བདག་གི་དྲིན་ཅན་རྩ་བའི་བླ་མ་དམ་པ་མུས་ཆེན་རྡོ་རྗེ་འཆང་ལ་མཇལ་འཕྲད་ཞུས་ཤིང་། དེ་གྲུབ་ནས་གཡབ་མདོ་མར་གུང་ཚིགས་ལ་ཕྱིན་སྐབས་རྐང་པ་གཡོན་པའི་མཐེ་བོང་གི་མདུན་ནས་བཟུང་རྐང་མཐིལ་བར་དང་ཡར་བརླ་གཡོན་པའི་ཙམ་བར་ལ་ཚ་ཁུག་དང་ཟུག་གཟེར་སྣ་ཚོགས་བརྒྱབ་ནས་གྱོལ་བ་ཙམ་བྱུང་ཞིང་།
དགོང་ཐུན་དང་སྲོད་ཐུན་སྐབས་ཀྱང་དེ་འདྲའི་མུ་ནས་བསྐྱལ་བས་ངེད་རང་གི་སེམས་ལ་བར་ཆད་ཀྱི་རྣམ་པས་འབམ་ཞིག་རྒྱག་ཏུ་ཡིན་སྙམ་ནས་སྲོད་ཐུན་གྲོལ་ནས་ཉལ་བའི་ཚེ་ཞེ་སྡང་དྲག་པོའི་སྒོ་ནས་རང་ཉིད་ཐུན་མཚམས་ཀྱི་ཧེ་རུ་ཀར་གསལ་བའི་སྙིང་ག་ནས་འོད་ཟེར་འཕྲོས།
མདུན་བསྐྱེད་ཀྱི་སྟོབས་འཕྲོག་དབང་པོ་འཁོར་བཅས་ལ་ཕོག་པས་དེ་དག་གི་ཐུགས་ཀ་ནས་རང་འདྲའི་ཁྲོ་བོ་བསམ་གྱིས་མི་ཁྱབ་པ་ཁྱུང་གི་མགོ་ཅན་འབའ་ཞིག་བྱུང་ནས།
རྣལ་འབྱོར་པ་རང་ཉིད་ཀྱི་རྐང་པ་གཡོན་པ་ལ་ཡོད་པའི་ཟུག་གཟེར་ཚ་ཁྱུག་སོགས་ཀླུ་གཉན་ས་བདག་གཙོར་གྱུར་པའི་སྡེ་བརྒྱད་

མ་རུངས་པ་རྣམས་ཀྱིས་ཆོས་སྒྲུབ་པ་ལ་བར་དུ་གཅོད་པ་ཐམས་ཅད། ཟོས་ཤིང་མིད་ནས་བྱུང་བའི་ཤུལ་ཙམ་ཡང་མེད་པར་བྱས་སོང་སྙམ་པའི་ང་རྒྱལ་དྲག་པོའི་སྒོ་ནས་ཨོཾ་མ་ཧཱ་ཀཱ་ལ་ཀཱ་ལ། བི་ཀཱ་ལ་རཱ་ཏྲི་ཏ།
ཌོམྦྷི་ནཱི་ཙཎྜ་ལི། རཱཀྑ་སཱི། སིངྒ་ལཱི་དེ་ཝི་གནོད་བྱེད་ནཱ་ག་ཐམས་ཅད་མཱ་ར་ཡ་ཕཊ། ཞེས་དུམ་ཙམ་བཟླས་ནས་རྐང་གཡོན་ལ་སྔགས་བརྒྱབ་ཅིང་ཉལ་བས་ཉེར་དགུའི་ཉིན་ཟུག་གཟེར་སོགས་ཅུང་དྲག་ཙམ་དང་།
གནམ་གང་ཉིན་དེ་བས་ཀྱང་དྲག་ཙམ། ཟླ་བ་བཅུ་གཉིས་པའི་ཚེས་གཅིག་ཉིན་སིང་དྲག་ཏུ་སོང་བ་ཞིག་བྱུང་བ་དང་། གནམ་གང་གི་སྲོད་ཐུན་སྐབས་སྔས་མགོ་ནས་ཆུང་ཆུང་ཟེར་བའི་སྒྲ་ཞིག་དང་། སྲོད་ཐུན་གྲོལ་འཕྲལ་འཁྲུལ་སྣང་ཤིན་ཏུ་ཆེ་བ་ཞིག་བྱུང་བ་དང་།
ཚེས་གཉིས་ཀྱི་ཐོར་ཐུན་སྐབས་བམ་སྐྱུར་འདྲ་བའི་མེར་སྒྲ་དང་། ཐོག་ལྡིབས་པ་ཙམ་གྱི་ཚག་སྒྲ་ཤིན་ཏུ་ཆེ་བ་སྒྲུབ་ཁང་ནང་དུ་འདུག་མི་ནུས་པ་ཙམ་བྱུང་ནས།
འཇིགས་ཤིང་སྒྲུབ་གྲོགས་ལ་ས་གཡོས་མིན་ནམ་ཟེར་ཤོར་ལ་ཁད་པའི་མུ་ནས་དེ་མ་ཐག་སེམས་འགྱུར་ཏེ་ཨ་ཁ་ཁ་མི་ང་ལ་གང་བྱུང་ཁ་སིང་མཚམས་བསྡོམས་དུས་གནས་འདི་ཉིད་དུ་མི་དབང་ལྷའི་ཞལ་གཟིགས་པའམ།
དེ་མིན་ཡང་རབ་འབྲིང་མཐའ་གསུམ་གྱི་རྟགས་གང་ཡང་རུང་བ་ངེས་པ་ཅན་ཞིག་མ་བྱུང་བར་ལ་སྟེང་ནས་གནམ་སྡིབ་པའམ། འོག་ནས་ས་གཡོ་བ་སོགས་ཅི་བྱུང་ཡང་རུང་གནས་འདི་ནས་མི་འདའ་སྙམ་པའི་དྲན་པ་གསལ་བཏབ་ཅིང་།
དེ་ག་རང་བགྱིད་སྙམ་པའི་དམ་བཅའ་བརྟན་པོར་བགྱིས་པ་ཡིན་བཞིན་དུ་ཚག་སྒྲ་དང་མེར་སྒྲ་ཕྲན་བུ་ལ་སྐྲག་ནས་འདུག་

དགོས་པ་འདི་འདྲ་རེ་མ་ལེགས་སྙམ་ནས་ཡི་དམ་ལྷའི་ང་རྒྱལ་དཔེ་མེད་བྱས་ཁུལ་དང་། རྨི་ལྟས་སུ་ནག་རྩིའི་འགག་གི་སྐས་འོག་ན་འབྲུམ་པ་ཐར་འཕྲལ་ཞིག་གི་མི་སྐྱ་བག་ཅན་དར་ཡོལ་གྱོན་པ་དཀར་པོ་དུད་པའི་ནོགས་པ་གྱོན་ཞིང་།
རྣ་བ་ལ་ལྕུག་མ་དང་ཀོ་བྱིར་སོགས་ལས་བྱས་པའི་སོག་སྐོང་ངན་ངོན་བཏགས་པ་ཨ་ཙ་རའི་སྐད་ཕྲན་བུ་ཤེས་མཁན་གཉིས་ཀྱི་རྒན་པ་མདོག་སྔོ་ཞིང་འབུར་རྗེས་དང་རྨ་ཡིས་གདོང་གང་བ་ད་ལྟ་ཡང་ཅུང་ཟད་ན་བའི་མུར་ཡོད་པ་དང་།
གཞོན་པ་གདོང་དཀར་ཞིང་འབུར་རྗེས་ཕྲན་བུ་ཡོད་པ་གཉིས་ཆར་གཟུགས་ཐུང་ཙམ་བྱས་པ་ཞིག་གིས་ངེད་ལ་ཧ་ར་ཧུ་རེ་ཧ་ར་ཧུ་རེ་ཟེར་བྱུང་བས། ངེད་ཀྱི་ཐོག་ཁ་ནས་ཁྱོད་མི་བགས་ཅན་ཞིག་འདྲ་ན་མི་ཤེས་པའི་ཨར་སྐད་དགའ་མདོག་དེ་མི་ཡོང་།
ད་ལྟ་འགྲོ་བ་ཁྱོ་ཡོ་བྱས་པར་ཁོས་བདག་ལ་ནུ་བོ་ཞིག་ཡོད་པ་ཡང་ཤི་སོང་ཟེར་ནས། མུན་ནེར་བསྡད་པ་ཞིག་དང་། ཡང་ཚེས་ལྔའི་སྲོད་ཐུན་གྲོལ་ནས་ཉལ་གྲབས་བྱེད་སྐབས་སྟེགས་གཏོར་གྱི་ཁེབས་ལ་ལྕག་ཚན་བུས་པ་ལྟ་བུའི་རྡོབ་ཟེར་བ་ཞིག་དང་།
ཚེས་དྲུག་གི་སྔ་ཐུན་གྲོལ་ཉེར་ཐུན་གཏོར་བསགས་པའི་སྟེགས་ནས་གཏོར་མ་རྙིང་པ་གཅིག་དོན་མེད་དུ་ཤེད་བསྐྱེད་ནས་ས་ལ་གཡུགས་པ་དང་།
དེའི་དགོང་ཐུན་གྱི་བཟླས་པ་ཚུགས་གྲལ་ཀུན་དགའ་བཀྲ་ཤིས་ཀྱི་གློ་འདྲ་བ་ཞིག་གིས་སྒྲུབ་ཁང་མདོར་ནས་མང་དུ་བོས་ཀྱང་བཏང་སྙོམས་སུ་བཞག་པ་ཡིན། ཡང་ཡུད་ཙམ་ཞིག་ནས་སྔར་གྱི་གློ་དེས་ཤིན་ཏུ་ཤུགས་ཆེ་བར་བོས་བྱུང་འཕྲལ་རྡོ་རྗེ་དཔལ་འབྱོར་སྒྲུབ་ཁང་སྦུག་ནས་ཕྱིར་བལྟར་སོང་བས་སུ་ཡང་

མེད་པ་ཞིག་དང་། ཡང་ཚེས་བརྒྱད་ཀྱི་ནུབ་མོ་རྨི་ལམ་དུ་འབྲོག་པ་ཡིན་ཟེར་བའི་མི་སྐྱ་དར་མ་གདོང་ཐམས་ཅད་ཁ་སྤུས་གང་བ་ཞིག་ནས་ངེད་ལ་བདག་གི་ཡུལ་ན་ནང་ཚང་མང་པོ་ཡོད་ཀྱང་ད་ཐམས་ཅད་ཤི་ནས་མེད་ཟེར་བ་ཞིག་དང་།
ཡང་ཚེས་བརྒྱད་ཆད་པའི་བཅུ་གཉིས་ཀྱི་ཐོར་ཐུན་དང་སྔ་ཐུན་གཉིས་ཆར་རིག་པ་ཉོབ་ནས་གྲུལ་རྟུབ་མང་བས་དེ་ཉིན་གུང་ཚིགས་ཀྱང་མེད་པ་བྱས་ནས་སྔ་ཐུན་གྲོལ་འཕྲལ་ལ་དགོང་ཐུན་མཐུད་ནས་ཚུགས་ཤིང་གཅུང་ལགས་དང་།
ཨ་ལྕེ་ལགས། ལྕམ་ཨ་ཅུང་བཅས་གུང་ཚིགས་ཀྱི་སྐབས་ཁོས་ཁོང་ཚོ་ལ་ཡི་གེ་བྲིས་ནས་འདི་བཞིན་བྱས་སོ། ། ད་དེ་རིང་ཁོ་བོ་རྣལ་འབྱོར་ལ། །ཁོ་ནག་པོ་བདུད་ཀྱི་བར་ཆད་ཀྱིས།
།ངེད་རིག་པ་ཉོབ་ནས་ཐོར་ཐུན་དང་། །སྔ་ཐུན་གྱི་གནས་སྐབས་ཐམས་ཅད་དུ། །སྔགས་གཅིག་ཀྱང་བགྲང་དུ་མ་བཅུག་རུང་། དེ་རིང་གི་ཁྲི་ཚོ་གཅིག་པོ་དེ། །ད་ནམ་སོང་བར་ལ་ཞོག་རེ་སྐན། །ལག་འཛུབ་མོ་ཆད་ཀྱང་བཞག་རྒྱུ་མིན།
།རྐང་དཔྱི་མགོ་རུལ་ཡང་བཞག་རྒྱུ་མིན། །ས་གནམ་དུ་སོང་ཡང་གཞག་རྒྱུ་མིན། །གནམ་ས་རུ་སོང་ཡང་བཞག་རྒྱུ་མིན། །འཁྲུགས་དགུ་རྩེགས་བྱུང་ཡང་བཞག་རྒྱུ་མིན། །རླུང་བརྒྱ་ཚར་ལངས་ཀྱང་བཞག་རྒྱུ་མིན།
།ཁྱོད་ནག་པོ་བདུད་ཀྱི་བར་ཆད་དེ། །སྔར་ཕན་ཡང་གྲངས་མེད་སླེབས་བྱུང་ངོ་། །ད་དུང་ཡང་ཇི་སྐད་ཡོང་གྱུར་ཀྱང་། །རྣལ་འབྱོར་དང་བར་ཆད་ཁྱེད་གཉིས་པོ། །འཐབ་པ་རང་ཆོག་པ་ཡོད་དོ་ཨང་།
།སུ་སྐྱེན་དེ་ངེས་པར་སྡུར་རོ་ཨང་། །ཁོས་འོག་ཏུ་ནོན་ན་མ་འགྱོད་ཅིག །མཐུ་ཞན་པ་བྱུང་ན་མ་འགྱོད་

ཅིག །རྩལ་སྡུག་པ་བྱུང་ན་མ་འགྱོད་ཅིག །སྐྱེ་མེད་ཀྱི་སྡུག་ཟད་རྣལ་འབྱོར་ང་། །གང་དང་ཡང་འཐབ་པས་ཆོག་པ་ཡོད་། །འདི་དྲན་པར་གྱིས་ལ་བར་ཆད་རྣམས། །སྤོ་སྐྱེར་སྐྱེར་བྱས་ནས་ཤོག་ཅིག་གོ །ཡོང་པས་རང་ཆོག་པས་ཡོང་ངོ་ཨང་།
།ཞེས་བྲིས་ནས་སྤྲས་པ་ཡིན་ནོ། །ཡང་ཚེས་བཅུ་དྲུག་གི་སྔ་ཐུན་གྱི་བཟླས་པའི་སྐབས་ལས་མཁན་སྤྲོ་བསྡུའི་དམིགས་པ་འགྱེད་པའི་མུ་ནས་དུམ་ཙམ་ཞིག་རང་ཉིད་དྲན་པ་སྟོར་བ་ལྟ་བུ་སེམས་ན་ཆོད་དེ་ལུས་པའི་ངང་ནས་མཐོང་སྣང་དང་ཉམས་སྣང་འདྲེས་པར་ས་སྟེགས་ཀྱི་མདུན་གཡོན་ཟུར་ན་བུད་མེད་དར་མ་གོས་སྔོན་དང་སྒ་སྤེ་རྒྱ་ཁ་གྱོན་པ་ཞིག་གི་མགོ་བོ་སྒམ་འདྲ་བ་ཅིག་གི་སྦུགས་ལ་བཅུག་ནས་ངུ་འབོད་ཆེན་པོ་འདོན་པ་དང་།
ངེད་རང་གི་མདུན་ན་རྡོ་རྗེ་དཔལ་འབྱོར་ཡིན་སྙམ་པའི་བན་ཆུང་ཞིག་ལངས་ནས་འདུག་པར་ངེད་ཀྱིས་ད་འདི་འདྲ་གང་བྱས་པ་ཡིན་བྱས་སོང་བས་བན་ཆུང་དེས་འདི་མོ་རང་གི་ཁྱོ་དེ་ཤི་བའི་མྱ་ངན་བྱེད་པ་ཡིན།
ད་རུང་མགོ་བོ་མགོ་བོ་བརྡབ། སྐྲ་སྐྲ་འབལ་འགྲོ་ཟེར་བྱུང་འཕྲལ་ངེད་རང་གི་སེམས་སྟོར་བ་ལྟ་བུ་དེ་དྲན་པས་ཟིན་ནས་སྔར་གྱི་མཐོང་སྣང་དང་ཉམས་སྣང་འདྲེས་པའི་བན་ཆུང་དང་བུད་མེད་ངུ་བ་དེ་གཉིས་ལ་འཇིགས་སྣང་དང་སྐྱོ་སྣང་འདྲེས་པ་ཞིག་བྱུང་།
རྗེས་སུ་བསམ་བློ་བཏང་བས་བུད་མེད་ངུ་བ་དེ་བསྟན་དགྲ་ཞིག་གི་བླ་ཡིན་འདྲ་ཞིང་བན་ཆུང་དེ་གཉེན་མགོན་ཁོ་རང་ཡིན་འདུག་སྙམ་དུ་ཁོ་བོ་སེམས་སོ།
།ཡང་ཚེས་བཅུ་དགུ་ཐོ་རེངས་རྨི་ལམ་དུ་ཁམས་པ་འདྲ་བའི་མི་སྐྱ་རྒད་པོ་ཞིག་གིས་ཁོ་རང་གི་ཆུང་མ་ཚེ་བརྟན་

སྒྲོལ་མ་ཟེར་བ་ཤི་ཟེར་ནས། ངུ་ཞིང་མྱ་ངན་སྟོབས་ཆེན་བྱེད་པ་ཞིག་དང་། ཞེས་གསུངས་པ་ལྟར་བསྙེན་སྒྲུབ་མཐར་ཕྱིན་ནས་རྒྱལ་ཟླའི་ཉེར་གསུམ་ནས་སྔ་ལམ་བྱང་པ་ཚོགས་ཡོང་བཅས་གཏོར་སྒྲུབ་དང་། ཉེར་དགུའི་ཟོར་འཕེན་སོགས་ཕྱག་ལེན་བཞིན་མཛད།
བསྙེན་སྒྲུབ་ལས་གསུམ་གྲུབ་རྟགས་སོགས་གཞུང་ནས་བཤད་པ་བཞིན་མཐར་ཕྱིན་པར་མཛད་པ་དང་། རྟ་ཟླའི་ཚེས་ལ་མགོན་ཁང་ཁག་བཞི་ལ་གདུང་རབས་མྱུར་འབྱོན་གྱི་འཕྲིན་བཅོལ་དང་།
ཁའུ་བྲག་རྫོང་དུ་གྲི་མདུང་སོགས་དྲག་པོའི་སྤྱན་གཟིགས་བཅས། ལྷོ་རིར་ལྷ་བསངས་ཕྲིན་འཆོལ་མཛད་སྐབས་དེ་ཉིན་མ་བསྒྲིགས་རྟེན་འབྲེལ་གྱི་ཚེས་བརྒྱད་དང་བོད་འབྲོག་རྣམས་ནས་གླུ་གཞས་གཟིགས་འབུལ་དང་བསོད་ནམས་ཞེས་པ་ནས་བུམ་ཆུ་ཕུལ་ཞིང་གཟའ་སྐར་གནམ་གཤིས་འཇམ་པ་སོགས་ཞིང་སྐྱོང་མཉེས་པའི་མཚན་མ་དང་།
དེ་ནས་ཕེབས་ཁར་ཞིང་སྐྱོང་འཕྲེང་བའི་རྣམ་པས་ཐལ་རླུང་ཆེ་བར། གསོལ་ཀྲུམ་སོགས་བཞེས་འཕྲོ་རྣམས་ནས་ཤར་ལ་ཅུང་ཟད་ཐོར་ཞིག་གསུངས་ཏེ།
རྡོ་རྗེ་ཤུགས་ལྡན་ལ་སྤོ་བོ་ཁྱོད་ཀྱི་རྣལ་འབྱོར་པ་ལ་ལམ་དུ་རླུང་འཚུབ་མ་གཏོང་ཞིག་གསུངས་པས་དེ་འཕྲལ་འཇམ་གྱིས་ཞི་སྟེ།
ཕེབས་ལམ་ལ་རླུང་འཚུབ་གཏན་ནས་མེད་པ་དང། བསམ་བརླིང་དུ་ཕུན་ཚོགས་ཡང་རྩེར་ནམ་གཟིར་ལ་ལྷ་བསངས་ལ་ཕེབས་སྐབས་འགག་རིན་དབང་ནས་མགོན་ཁང་གི་ཕེབས་སྤྲས་གཤམ་དུ་གཟིམ་ཞུ་བཟུང་ནས་སྡོད་པ་བུད་མེད་ཐོད་རྫས་བཏགས་པ་ཞིག་ཏུ་གཟིགས་པ་སོགས་བསྟན་སྲུང་བྲན་འཁོལ་གྱི་ལོ་རྒྱུས་དེ་མཚུངས་སྔ་ཕྱི་མང་དུ་ཡོད་

འགྲོ་ཡང་དེ་ཙམ་ལས་ཟིན་བྲིས་མཛད་པ་མ་མཐོང་བས་འོན་ཀྱང་འདིས་མཚོན་ནུས་པར་སེམས། དེ་སྐབས་གཞན་ཕུལ་ཁ་བཏགས་སོགས་ལ་གདུང་རབས་མྱུར་འབྱོན་གྱི་འདོད་གསོལ་སྦྱར་བ་དང་བཅས་ལྷ་མོར་སླར་འབུལ་བར་མཛད་དོ།
།དེ་ཉིན་རྟེན་འབྲེལ་ལེགས་སོ་ཞེས་ཞབས་འབྲིང་པ་རྣམས་ལ་བཀའ་བསྩལ་བ་རིང་མིན་གདུང་རྒྱུད་ཕེབས་པའི་རྟེན་འབྲེལ་དུ་ངེས་ཤིང་། དེ་མཚམས་ནས་མུས་ཆེན་ཆོས་ཉིད་ཡེ་ཤེས་ཞེས། རྒྱུན་དུ་སྒོམ་སྒྲུབ་ཁོ་ན་ལ་བཞུགས་ཏེ།
བདེ་ཀྱཻ་གུར་མགོན་སོགས་ཡི་དམ་ཆོས་སྲུང་འགའ་ཞིག་ལ་བྱེ་བསྙེན་སོང་བའི་བླ་མ་བགྲེས་པོ་དེ་ཉིད་ལ་གོང་དུ་བཤད་པའི་དབང་ཁྲིད་རྗེས་གནང་ལུང་སོགས་ལོ་གཉིས་ཙམ་གྱི་ཁོངས་སུ་རིམ་པར་གསན་ཅིང་།
འཇིགས་བྱེད་དབང་སྐབས་འཇམ་མགོན་ཉིད་ནས་བླ་མ་དེ་ཉིད་རྡོ་རྗེ་འཇིགས་བྱེད་དུ་མངོན་སུམ་དུ་གཟིགས་པར་ཉིད་མཛད་གསོལ་འདེབས་ལས་ཀྱང་། བདག་ལ་འཇིགས་མཛད་ཞལ་གྱིས་མངོན་སུམ་བསྟན།
།ཞེས་སོགས་གསུངས་ཤིང་མགོན་པོའི་གསང་ཁྲིད་སོགས་སྩོལ་སྐབས་ཀྱང་། འཇམ་མགོན་དབང་གི་མཚན་ཅན་ཉིད་ནས་གུར་མགོན་དངོས་སུ་གཟིགས་པ་སོགས་ལ་བརྟེན། ཡབ་རྗེ་རྡོ་རྗེ་འཆང་ཀུན་བློ་ཕུད་པའི་སྐུ་མཆེད་ཟུང་གི་དབུ་བླ་རྣམས་ཀྱིས་ཐུགས་དད་ཆེ་བར་མཛད་དོ།
།འདི་ལོ་དཔྱིད་ཙམ་ནས་གདན་ས་འདིར་གདུང་རྒྱུད་བཞུགས་པའི་བླ་བྲང་ཆེ་བཞི་ལས་གཞན་གསུམ་གྱི་གདུང་རབས་དེང་སྐབས་མི་བཞུགས་པས་དུས་མཆོད་གདུང་རྒྱུད་ད་ལྟའི་བར་ལ་དར་ཞིང་རྒྱས་པར་བཞུགས་ཀྱང་དུས་མཆོད་བླ་བྲང་འདི་བཞིན་གོག་ཟོམ་ཤིན་ཏུ་ཆེ་

བར། ད་ལྟའི་བཀོད་ལེགས་ངོ་མཚར་ཅན་འདི་བཞིན་གསར་བསྐྲུན་མཛད་དེ། སྟེང་དུ་བླ་མ་ལྷ་ཁང་ཀ་བ་བཅུ་གཉིས་ཀྱི་ས་གནམ་ས་བར་གསུམ་གྱི་རྒྱན་དང་ཚོན་རྩི་སོགས་ཚར་དུ་དངར་བར་འཇམ་དབྱངས་ས་པཎ་ཤེལ་གཙུག་མར་གྲགས་པ།
འཕགས་པའི་འདྲ་སྐུ་འབུལ་ཐོག་མ་སོགས་རྙིང་གྲས་རྣམས་དང་། དུས་མཆོད་གདུང་རབས་སྔགས་འཆང་ཆེན་པོས་བཞེངས་མཛད་རྣམས་ཀྱི་ཞལ་སྐོང་སྐུ་བརྙན་གང་དགོས་རྗེ་སྐུ་མཆེད་སོགས་སྦྱིན་བདག་གི་སྣང་བརྙན་སོགས་གསར་བཞེངས་མཛད་དེ་བཞུགས་པ་དང་།
མགོན་ཁང་དུ་རྟ་མགྲིན་ཡང་གསང་གི་བླ་བརྒྱུད་དང་། གུར་ལྕམ་དྲལ། སྔགས་འཆང་ཆེན་པོ། ཨ་མེས་ཞབས། ཀུན་དགའ་བཀྲ་ཤིས་པ་རྣམས་ཀྱི་ཐུགས་དམ་རྟེན་པུ་ཏྲ་དམར་ནག་རྣམས་དང་།
གསར་དུ་རྩི་དམར་མཆེད་བདུན་གོང་འོག་གསར་བསྐྲུན་རྣམས། སྨན་འདམ་རིན་ཆེན་ཕྱེ་མ་སོགས་ཀྱི་ཕུང་པོར་རྟེན་འདམ་དཔེ་གྲགས་མ་སོགས་བྱིན་རྟེན་མང་བསྲེས་ཀྱི་རྒྱུ་ལས་གྲུབ་པ་མ་ཟད་རྩི་དམར་སོགས་ལ་མེད་མི་རུང་བའི་བླ་རྡོ་སྲོག་འཁོར་སོགས་ཀྱིས་མཚོན་རིང་བསྲེལ་རྣམ་བཞིས་གོང་བུར་བསྐྲུན་ཏེ་བྱིན་རླབས་དང་རབ་གནས་སོགས་འགྲོ་མགོན་དབང་གི་མཚན་ཅན་མཆོག་ནས་མཛད་པ་རྣམས་ལ་གནམ་ས་བར་གསུམ་དུ་དྲག་པོའི་རྒྱན་དང་།
གཏོར་མ་གསུམ་སོགས་དྲུག་རྟེན་གྱི་རྫས་རྣམས་དང་། རྟེན་མདོས་བྱ་རྟ་གཡག་སོགས་སྤྱན་གཟིགས་སོགས་དང་། འཁོར་ལྷ་སྲིན་སྡེ་བརྒྱད་ཀྱི་ཚོགས་རྣམས་གྱོན་སྦག་གི་ཚུལ་དུ་གནས་པ།
འཇིགས་ཤིང་རྔམ་བརྗིད་དང་ལྡན་པའི་མཐིལ་དུ་གནོད་སྦྱིན་ཆེན་པོའི་སྐུ་

མཁར་གསུམ་བརྩེགས་ནང་དུ་ཡི་དམ་ཆོས་སྐྱོང་སྡེ་བརྒྱད་སོ་སོའི་སྣང་བརྙན་ཉེ་འདབས་སུ་བསྟན་དགྲ་རྣམས་ཀྱི་བླ་གནས་འགུགས་པའི་ཤ་ཁང་དུ་གྲགས་པ་བཅས་རང་བཞིན་གྱིས་འཇིགས་ཤིང་སྐྱི་གཡའ་བ་རྣམས་སུ་མཐུ་ཆེན་དབང་སྡུད་སྙིང་པོ་ཉིད་ནས།
གདན་ས་འདི་ཉིད་དུ་བསྟན་བཤིག་དམ་ཉམས་མཐོ་དམའ་གང་དུ་བྱུང་ཡང་སྒྲོལ་ཅིག་པའི་བཀའ་བསྒོ་དྲག་པོ་མང་དུ་གནང་བ་སོགས་དང་། སྟེང་དུ་གསེར་ཟངས་ཀྱི་རྒྱན་གསེར་འཕྲུ།
ཐིགས་གཡབ་སྟེང་གི་ཕྱོགས་བཞིར་གསེར་ཟངས་རྒྱན་འོད་འབར་བ་གུར་ལྕམ་དྲལ། ཞལ་བཞི་པ་སོགས་སྐུ་ལྔ། རྩི་དམར་བཅས་པའི་རུ་མཚོན་རྩེ་གསུམ་རྔ་ཐུག་དང་བཅས་པ་ཐམས་ཅད་ལ་ཡང་རང་རང་གི་གཞུང་ནས་བཤད་པའི་ནང་གཟུངས་ཕུན་སུམ་ཚོགས་པ།
རྒྱན་འཛུགས་ཆོག་དང་རུ་མཚོན་འཛུགས་ཆོག་བཅས་མཛད་པ་ལ། སྤྱིར་འཇམ་མགོན་སྐུ་མཆེད་ཆོག་གྲྭ་བཅས་ནས་འཁོར་ལོ་བདེ་མཆོག་གི་རབ་ཏུ་གནས་པ་རྒྱས་པར་མཛད་དོ།
།དགུང་གྲངས་ཉེར་ལྔར་སོན་པ་མེ་ལུག་ལོར་དེང་སང་མདོ་སྡེ་ལྷ་མཆོད་དང་འབྲེལ་ཡ་བ་སྐྱ་བདུན་གྱི་འཆམ་ཟོར་འཕེན་བཅས་གསར་བཙུགས་ཐོག་མར་མཛད་ལོ་ཡིན་ཏེ། དེ་གོང་བསམ་ཡས་མདོ་སྡེ་ལྷ་མཆོད་ཡིན།
འདིར་ཡང་བདག་ཁྲི་བན་ཚང་པ་སོགས་ནས་ལྷ་བསངས་ཙམ་གནང་སྲོལ། སྔགས་འཆང་ཆེན་པོ་དང་ཨ་མེས་ཞབས་ཀྱི་སྐུ་དུས་ཙམ་ནས་བྱུང་འདྲ་ཡང་། འཆམ་དང་ཟོར་འཕེན་སོགས་ཀྱི་སྤྲོས་པ་མེད་ཅིང་། བདག་ཆེན་འདི་ཉིད་ཀྱི་སྐུ་དུས་ལ།
དེ་ཉིན་སྒར་མུས་བཟུང་གི་དགོངས་རྫོགས་བདེ་མཆོག་སྒྲུབ་མཆོད་

ནམ་འོག་མ་གྲོལ་བར་མཛད་ནས། ལྷ་བསངས་སྔ་མུས་བཞིན་དང་། དེ་གྲོལ་ནས་དུས་མཆོད་མགོན་ཁང་དུ་སྐུ་གདུང་རྣམས་དང་། བདེ་གླིང་ཚོགས་ཡོངས་བསྙེན་སོགས་ཡན་ནས་གནོད་སྦྱིན་མཆེད་བདུན་གྱི་གཏོར་སྒྲུབ།
ཟོར་འཕེན་འཆམ་སོགས་སྤྲོས་པ་ཆེ་བ་ཞིབ་ཆ་དེབ་སྒྲིགས་བཞིན་ཟབ་དཀྱུས་ཀྱི་རྣམ་བཞག་བཅས་མཛད་པ་དང་། བདག་ཁྲི་ནས་རྒྱལ་ཆེན་སྐུ་ལྔ་དང་། རྩི་དམར་མཆེད་བདུན་གྱི་རྟེན་མདོས་ཡབ་རྗེ་ཀུན་བློའི་ལྗགས་སྒྲིགས་བཞིན་ད་ལྟའི་བར་བསྟན་དོན་ཞབས་རིམ་མཛད་སྲོལ་འདི་བཞིན་ཐོག་མར་ཛུགས་པ་མཛད་ལོ་དང་།
གཞན་ཡང་རང་རེའི་མངའ་ཞབས་རྣམས་ལ་དུར་སྤོད་ནས་བྱུང་བའི་བུ་སྤེལ་གྱི་ལས་ཚོགས་མང་དུ་མཛད་པ་ཡིན་ཏེ་རྣམ་ཐར་རྩ་ཚིག་ཞལ་གསུང་མ་ལས།
སྐབས་ཤིག་མཛོད་པ་ཀུན་དགའ་ཕུན་ཚོགས་ནས། །བསྐུལ་ངོར་རང་རེའི་ཆབ་འབངས་ཐམས་ཅད་ལ། །ནོར་སྐྱོང་ལས་ཚོགས་སྲིད་སྤེལ་མང་དུ་བྱས། །དམ་ལྡན་ཚོ་ལ་བུ་ཡང་འབྱུང་ངེས་དང་།
།དམ་མེད་རྣམས་ལ་བུ་ཚ་མི་འདུག་གོ །ལྷག་པར་དམ་ཉམས་སྡོམ་ཉམས་བཟའ་མི་གཉིས། །རང་ཡུལ་མ་སླེབས་ཁོང་ཁྲག་སྐྱུགས་ནས་འཆི། །ཞེས་གསུངས་པ་དང་། །ད་ལྟ་གཞི་ཐོག་དབང་ཁང་སོགས་ན་བཞུགས་པའི་ནོར་སྐྱོང་ཡབ་ཡུམ་འཁྲིལ་སྦྱོར་གྱི་གཤམ་དུ་གཞི་ཐོག་ཕོ་བྲང་སོགས་བྲིས་པའི་ཕན་ཚུན་མི་སྡེའི་གྲོང་གིས་ཁེངས་པ་ལ།
སྲིད་སྤེལ་སྙོམས་འཇུག་གི་རྣམ་པ་མང་དུ་བྲི་བར་མཛད་པའི་ཐང་ག་གོང་གཤམ་འཇའ་གོས་ནོར་ཆབ་ཅན།
ཞལ་ཁེབས་སྨན་རྙིང་སྤུས་དག་དུ་མས་བརྒྱན་པ་འདི། དེ་སྐབས་ཀྱི་རྟེན་བྱིན་ཅན་ཞིག་

ཡིན་འདྲའོ། །འདི་སྐབས་ཙམ་ལ་ཡིན་ནམ་གངས་རིའི་ཁྲོད་ཀྱི་དམ་ཆོས་རྫོགས་པ་ཆེན་པོ་ཀློང་ཆེན་སྙིང་ཐིག་ཞེས། འཛམ་གླིང་ན་ཡོངས་སུ་གྲགས་པའི་བཀའ་བབས་ཀྱི་ཤིང་རྟ་འདྲེན་པ་སོགས་རིག་འཛིན་ཆེན་པོ་འཇིགས་མེད་གླིང་པ་ལས་སྐུ་མཆེད་གཉིས་ཆར་གྱིས་དབང་ཆོས་གསན་ཚུལ་ཁོང་རང་གི་རྣམ་ཐར་ལོ་རྒྱུས་ནང་གསལ་བ་གོང་དབུ་བླའི་གྲས་སུ་མ་འཁོད་པ་ཅུང་ཟད་ཐུགས་ཚོམ་བྱུང་ངམ་སྙམ་པ་བཅས་དང་།
དགུང་གྲངས་ཉེར་དྲུག་པ་ས་སྤྲེལ་ས་ག་ཟླ་བར་གང་གི་སྐུ་མཆེད་གཅུང་པོ་ཨེ་ཝཾ་བཟང་པོ་ཀུན་དགའ་ཕན་བདེ་རྒྱ་མཚོ་དེ་ཉིད་དགུང་གྲངས་ཉེར་གསུམ་པར་བསྟན་གེགས་བཟློག་མེད་ཀྱིས་གློ་བུར་དུ་ཞིང་བརྗེས་པའི་ཚུལ་བསྟན་པ་ཡིན་ཏེ།
རྣམ་ཐར་རྩ་ཚིག་ལས། བར་སྐབས་ཞིག་ལ་རིགས་ཀྱིས་ཕོངས་པའི་ཁར། །ནུ་བོ་རྒྱན་མཆོག་ནམ་མཁའི་འཇའ་ལྟར་ཡལ། །ངེས་འབྱུང་ཞེ་སྡང་འབྲས་བུས་ལུས་སེམས་མནར། །ཞེས་གསུངས་པ་ལྟར་སྐུ་ན་ཕྲ་བ་སོགས་སྐུ་མཆེད་དུ་གྱུར་པའི་ཐུགས་ངལ་ཙམ་དུ་མ་ཟད་དེ་སྐབས་གདན་ས་ཆེན་པོ་འདིར་གདུང་རྒྱུད་ཧ་ཅང་ཉག་ཕྲར་ཐུག་པ་སོགས་རྗེ་འབངས་ཚང་མ་ཐུགས་ཕམ་ཀྱི་རང་བཞིན་དུ་གྱུར་ཀྱང་སྔོན་དུ་ཞབས་རིམ་སོགས་རྒྱ་ཆེར་འབད་སྒྲུབ་མཛད་དང་མཛད་མུས་བཅས་བྱ་ཐབས་བྲལ་ཚུལ་དེ་སྐབས་སྐུ་མཆེད་རྗེ་བཙུན་མ།
མཛོད་པ་ཀུན་དགའ་ཕུན་ཚོགས་དང་། མཁན་པོ་ངག་དབང་དཔལ་བཟང་། རྗེ་མུས་པ་ཆེན་པོ་སོགས་ཉིད་ཀྱི་དབུ་བླ་རྣམས་དང་བཅས་ནས་དངོས་འབུལ་དང་བཅས་རྒྱུ་མཚན་མང་དུ་གསོལ་བས་གནས་སྐབས་ཐུགས་གསོས་ཏེ།

དགོངས་རྫོགས་རྣམས་ཀྱི་ཞལ་བཀོད་དང་བཅས་སྐུ་གདུང་རིན་པོ་ཆེ་མཆོད་སྦྱིན་གྱི་དབུས་སུ་གདན་དྲངས་ཏེ། ལོངས་སྐུའི་ཆས་སུ་བཞུགས་མདུན་བླ་མ་མཆོད་མཆོག་དང་ཐུགས་དམ་འཛིན་མཛད་སོགས་དང་། རྒྱུད་སྡེ་ནས་བཤད་པ་བཞིན་དུས་མཐའི་ཆོ་གའི་སྒོ་ནས་ཞུགས་ལ་འབུལ་བ་སོགས་དང་དགོངས་རྫོགས་དངོས་གཞི་གདན་ས་ཆེན་པོ་འདི་ཉིད་དང་།
སྟོད་སྨད་བར་གསུམ་གྱི་དགོན་སྡེ་ཆེ་ཕྲ་ཇི་སྙེད་པར་མཆོད་འབུལ་དང་།
དགེ་འདུན་འདུས་ཚོགས་སུ་བསྙེན་བཀུར་ཕྱག་འགྱེད། སྐྱེ་བོའི་ཚོགས་ལ་སྦྱིན་གཏོང་སོགས་རྒྱ་ཆེར་མཛད་པ་གཞིར་གྲུབ་ཀྱང་དེང་སྐབས་ཟིན་ཐོ་སོགས་མི་སྣང་བས་སྐུ་གདུང་ཞུ་ཡུལ་སོགས་གནས་དང་གང་ཟག
ངེས་ཏིག་འགོད་པ་རྔོ་མི་ཐོགས་ཤིང་། སྤུར་ཁང་ཞལ་ཕྱེ་སྟེ་གདུང་རུས་རྣམས་བསྡུས་ཏེ་སཙྪ་དྲི་མེད་སྙིང་པོ་ཅན་དང་། བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷ་དང་བཅས་པའི་སྐུ་སྤར་གྲངས་མང་འདེབས་གནང་གིས་ནུབ་གཅིག་གཟིམ་ཆུང་དུ་བཞུགས་སུ་གསོལ་བར།
མེ་ཏོག་དཀར་པོ་པདྨ་འདབ་བཞི་ཡུ་བ་ཕྲན་བུ་དང་བཅས་སཙྪ་སོགས་གདུང་འདི་ལས་གྲུབ་པའི་སྐུ་སྤར་རྣམས་ཡོད་སར་ལྷ་རྣམས་ཀྱིས་མང་དུ་ཕབ་པ་སྔོན་ལྷ་ཁང་བླ་བྲང་གི་གདུང་རབས་ཞིག་ལའང་དེ་བཞིན་བྱུང་འཕྲོས་བཅས་པའི་ནང་གཟུངས་ཀྱི་གཞི་བྱས་ཏེ།
གཞན་ཡང་རྫོགས་པའི་སངས་རྒྱས་ཀྱི་རིང་བསྲེལ་འཁྲུལ་མེད་གདན་ས་འདི་ཉིད་ཀྱི་རྟེན་དམ་དཔེ་གྲགས་མ་བླ་མ་གོང་མའི་ན་བཟའ་དབུ་ལྗོན་དམ་རྫས་སོགས་རིང་བསྲེལ་རྣམ་བཞིས་ཕྱུར་པོར་གཏམས་པའི་ལྷ་ཆེན་ཁྱམས་སྟོད་དུ་བྱང་ནས་ལྷོ་

གཟིགས་ཀྱི་རིན་ཆེན་གཉིས་པ་ལས་གྲུབ་པའི་འཕགས་པ་འཇིག་རྟེན་དབང་ཕྱུག་སྤྱན་རས་གཟིགས་བཅུ་གཅིག་ཞལ་གྱི་སྣང་བརྙན་དང་། དེ་ནུབ་ཀྱི་དངུལ་གྲུབ་རྣམ་རྒྱལ་མཆོད་རྟེན་བཅས་གསེར་སོགས་རིན་ཆེན་དུ་མའི་ཕྲ་ཚོམ་གྱིས་ཕྱུག་པ་འདི་ཟུང་གསར་བཞེངས་མཛད་དེ་རབ་ཏུ་གནས་པ་སོགས་བདག་ཆེན་དཔལ་ལྡན་ཆོས་སྐྱོང་ཉིད་ཆོག་གྲ་དང་བཅས་རྒྱས་པར་མཛད་ནས།
ཕྱི་སྐོར་ལ་མེ་ཏོག་འཐོར་བ་གོས་སྐུ་ཞལ་ཕྱེ་སོགས་སྔོན་གྱི་ཕྱག་སྲོལ་བཞིན་རབ་སྟོན་རྒྱས་པར་མཛད་དམ་སྙམ་ཞིང་།
དེ་ཙམ་ནས་གདན་ས་འདི་ཉིད་ཀྱི་ཚོ་འཛིན་གྱི་གཙོ་བོ་མཁན་ཕྱག་གཉེར་གསུམ་དུ་གྲགས་པའི་ནང་ཚན་ཕྱག་མཛོད་གྲྭ་ཚང་པ་ནས། སྔོན་དུས་བདག་ཉིད་ཆེན་པོ་བཟང་པོ་དཔལ་ལ་གོང་མའི་ལུང་གིས་གདུང་རབས་སྤེལ་བར་བཀོད་པ་ན།
དེ་སྐབས་གདན་ས་འདི་ཉིད་ཀྱི་དཔོན་ཆེན་ཨཀ་གླན་སོགས་ཀྱིས་ཞུས་ངོར་བཙུན་མོ་དྲུག་ཙམ་ཁབ་བཞེས་མཛད་པ་ལྟར་སླར་ཡང་ཁབ་བཞེས་ནན་དུ་གསོལ་བ་བཏབ་ཚུལ་རྣམ་ཐར་རྩ་ཚིག་ལས།
དེར་བརྟེན་མཛོད་པ་ཀུན་དགའ་ཕུན་ཚོགས་ནས། །ཀྱེ་མ་འགྲོ་ཀུན་བསོད་ནམས་དམན་པའི་མཐུས། །ད་ནི་ས་སྐྱའི་གདུང་རབས་མ་བྱོན་ཁར། །སྐུ་ཞབས་སྐུ་ནི་ཉག་གཅིག་འདི་ལ་ཐུག
།ད་ནི་བདག་གིས་གསོལ་བ་བཏབ་པ་ལ། །ཐུགས་རྗེས་དགོངས་ཏེ་གསན་བཞེས་མཛོད་ཞུ་བར། །ད་དུང་ལྷ་ལྕམ་གཅིག་ནི་མ་བཞེས་ན། །ས་སྐྱའི་གདུང་རབས་ཆད་པར་གདོན་མི་ཟ། །ཞེས་པའི་ཞུ་བ་ནན་གྱིས་ཕུལ་ལན་དུ།
།ས་སྐྱའི་གདུང་ནི་གཞན་དང་མི་འདྲ་བས། །ཡོང་སྙིང་འདོད་ན་གཅིག་ལའང་མང་དུ་བྱོན། །མེད་

སྙིང་འདོད་ན་བཙུན་མོ་བརྒྱ་ཡོད་ཀྱང་། ཁ་ཡ་ལྐོག་པའི་རྒྱུ་ལས་དགེ་མཚན་མེད། །དེ་ཕྱིར་ལྷ་ལྕམ་ལེན་པར་མི་འདོད་ཀྱང་། །ཅིས་ཀྱང་ལོངས་རང་ཟེར་ན་བླངས་པས་ཆོག །བྱས་པའི་དོན་ལྟར་ལྷ་ལྕམ་འོས་ཐོ་རྣམས།
།བརྟག་པའི་དོན་དུ་སྒྲོལ་མ་ལྷ་ཁང་དུ། །དཀའ་སྤྱད་སྡུག་ཁུར་མང་དུ་བགྱིས་དོན་ལ། །རང་བྱོན་བུ་མོ་ཨ་ལིག་ཆུག་པ་ལྟར། །འདི་ཉིད་གསང་ཁོག་ཐོག་ནས་ལྕམ་དུ་བླངས། །སྐལ་བཟང་ལྷ་ཡི་བུ་མོ་འཆི་མེད་ནི།
།ཚེ་དབང་ཞེས་བྱའི་མིང་བཏགས་བཅོམ་ལྡན་འདས། །དགེས་པ་རྡོ་རྗེའི་རྡུལ་ཚོན་དཀྱིལ་འཁོར་དུ། །བཅུག་ཅིང་དམ་ཚིག་ལས་ཀྱི་གཟུང་མ་བྱས། །རིང་པོར་མ་ཐོགས་རིགས་ཀྱི་མྱུ་གུ་ཞིག །ལེགས་པར་ཕེབས་ཀྱང་དང་པོ་དུས་ལས་ཡོལ།
།དེ་ལ་བརྟེན་ནས་ལྷ་ལྕམ་ཡི་ཐང་ཆད། །ངེས་འབྱུང་སྐྱོ་ཤས་དྲག་པོས་ལྕམ་མ་འདོད། །བྱས་འགྱུར་རྡོ་རྗེའི་བྲག་རྫོང་ཆེན་པོ་རུ། །ཚེ་དང་སྒྲུབ་པ་མཉམ་པའི་བློ་གཏད་ལ།
།ཡང་ཡང་བཤོལ་བཏབ་མང་དུ་བགྱིས་ན་ཡང་། །ཁས་ལེན་མི་བྱེད་ཆོས་ལ་ཤོར་ཉེའི་སྐབས། །བདག་གི་བླ་མ་རྣམ་འདྲེན་བཀའ་དྲིན་ཅན། །རྒྱལ་བ་མུས་པ་ཆེན་པོས་ཨུ་ཚུགས་ཀྱིས། །བཤོལ་འདེབས་མཛད་པས་ཐེབས་ཆག་ཉན་ཐོག་སྐབས།
།ཞེས་གསུངས་པ་ལྟར། རྟ་ནག་སྒེར་རང་བྱོན་མའི་སྲས་མོ་དེ་ཉིད་ཁབ་ཏུ་བཞེས་ཏེ་སྐལ་བཟང་ལྷ་ཡི་བུ་ཁྲིད་འཆི་མེད་ཚེ་དབང་དཔལ་ལྷ་མོ་ཞེས་པའི་མཚན་གསོལ་ཏེ། བཅོམ་ལྡན་ཀྱཻ་རྡོ་རྗེའི་དཀྱིལ་འཁོར་དུ་དབང་བསྐུར་ཏེ་ཐུགས་རྒྱུད་སྨིན་པར་མཛད་པ་དང་།
གཞན་ཡང་ལྷག་པའི་ལྷ་གསར་རྙིང་དུ་མའི་དབང་དང་། བྱིན་

རླབས་རྗེས་གནང་སོགས་མང་དུ་སྩོལ་ཐོག་རིང་པོར་མ་ལོན་པར་གདུང་རྒྱུད་ཞིག་ཕེབས་ཀྱང་སྙིགས་དུས་ལོག་སྨོན་རྣམས་ཁ་རྒྱལ་བའི་དབང་གིས་མ་བཞུགས་པ། སླར་ཡང་གདུང་རྒྱུད་མྱུར་འབྱོན་གྱི་ཐབས་རིམ་འབད་བརྩོན་མཛད་སྐབས།
གངས་ལྗོངས་བསྟན་འགྲོ་ཡོངས་ལ་འཚེ་བའི་མི་སྲུན་པ་འགའ་ཞིག་གི་ཆོ་འཕྲུལ་གྱིས་སྟོད་ཕྱོགས་ནས་ནཱཻ་པ་ལ་སྟེ་གོརྵའི་དམག་འདྲེན་གྱི་འགོ་རྩོམ་པ་ཡིན་ཏེ་གོང་འཕྲོས་ལས། ནཱཻ་པ་ལ་ཡིས་དམག་གི་སྟ་གོན་བརྩམས།
།རྩེ་གདོང་ཕྱོགས་སུ་འགྲོ་སོགས་དོན་མེད་ལས། །རྣམ་གཡེངས་འགའ་ཞིག་གྲུབ་ནས་ལྷ་རྩེ་རུ། །ཞེས་པ་ལྟར་དེ་སྐབས་བོད་འདིར་གཟིམ་ཆུང་སྐུ་སྲུང་དམག་མི་ཙམ་ལས་དེ་ལྷག་གི་རྒྱ་དམག་དང་བོད་དམག་ཞེས་པ་སོགས་གང་ཡང་མེད་སྟབས་སྟོད་སྨད་ཡུལ་གྲུ་ཀུན་ཏུ་དམག་བསྐུལ་སོགས་ཀྱིས་འདབས་ཟིང་དང་ཁྱད་པར་གདན་ས་འདིར་ས་ཁད་ཉེ་ཞིང་དམག་ལམ་སོགས་ཀྱིས་སྐྱོན་ཇི་ཡོད་མ་རྟོགས་པས་འདི་ཁུལ་མཛོད་པ་སོགས་བློས་འགན་བཟོད་མིན་གྱི་གནས་སྐབས་རྩེ་གདོང་སོགས་སུ་གདན་ཞུས་ཀྱིས་བཞུགས་གདན་འཇགས་མུར་གུ་རུ་རིན་པོ་ཆེའི་གནས་ཆེན་གཟའ་ཕུག
སོག་པོ་སོགས་གནས་མཇལ་དུ་ཕེབས་ཏེ།
ཟ་ཕུའི་ཤར་གྱི་གཏེར་ལུང་ཕྱེ་བར་མཛད་ཀྱང་སྙིགས་དུས་ཀྱི་གདུལ་བྱ་རྣམས་བསོད་ནམས་དམན་པས་དམ་སེལ་སོགས་ཀྱི་དབང་ལས། ཀོང་གཏེར་སངས་རྒྱས་གླིང་པས་ལུང་བསྟན་སོགས་སུ། སྣ་རྣམས་རྡོ་རྗེ་བདུད་འཇོམས་ཀྱི་སྤྲུལ་པ་དང་།
ཆོས་གཏེར་སོགས་གདོན་པར་མངགས་ཀྱང་། གོང་གི་རྒྱུ་རྐྱེན་དེ་དག་ལས་བཞེས་མ་ཐུབ། འོན་ཀྱང་བྲག་

གཡངས་སུ་གང་མི་ཐར་བའི་སྐེད་ཞིག་ན་ས་སྐྱ་བདག་ཆེན་གྱིས་གཏེར་བཞེས་འཕྲོ་རེད་ཟེར་བའི་གསེར་གཞོང་འོད་ཅན་ཞིག་ཕྱེད་ས་ཡིས་ནོན་ཅིང་ཕྱེད་མཐོང་བ་ཡོད་ཅེས་བདག་གི་བླ་མ་ཁུ་བོ་རིན་པོ་ཆེ་གསང་བའི་བདག་པོ་གནས་དེར་མཇལ་བར་ཕེབས་སྐབས་གཟིགས་ཚུལ་བཀའ་ལས་ཡང་ཡང་ཐོས་པ་སོགས་བདག་བསྟོད་སོགས་ལས་ཀྱང་།
མ་བསྒྲུབས་ཧེ་རུ་ཀ་དཔལ་ཆེ་ལ་བསྟོད་གསུངས་པ་བཞིན་དོན་ལ་གནས་པ་ཡིན་ཅིང་། སླར་གདན་ས་ཆེན་པོར་ཕེབས་ཏེ།
གདུང་རབས་མྱུར་འབྱོན་གྱི་ཞབས་བརྟན་ལ་བརྩོན་པར་མཛད་ཚུལ་གོང་འཕྲོས་རྣམ་ཐར་ཞལ་གསུང་མ་ལས། ལྷ་ལྕམ་ཉིད་ནས་གུ་རུ་དྲག་དམར་དང་། །ཚེ་སྦྱིན་ཡིད་བཞིན་འཁོར་ལོའི་སྒྲུབ་པ་དང་།
།ལས་བཞིའི་སྦྱིན་སྲེག་བཅས་པ་མཐར་ཕྱིན་བྱས། །དེ་རྗེས་རྗེ་བཙུན་ཀུན་དགའ་བསྟན་སྒྲོན་བལྟམས། །དེ་ནས་རེ་ཞིག་སོང་བའི་དུས་དག་ཏུ། །སྒྲོལ་མར་ཚེ་ལྷ་ལྷ་ཁང་གསར་པ་དང་། །འཇམ་དཔལ་ལྷ་ཁང་གསར་བཞེངས་འཕྲོ་ཅན་དང་།
།བསམ་གླིང་མགོན་ཁང་ཉམས་གསོ་གསར་བཞེངས་བྱས། །ཡ་མ་ཟུང་གི་ཆོ་འཕྲུལ་མང་པོ་དང་། །ཞེས་གསུངས་པ་ལྟར་རྒྱལ་ཡུམ་དེ་ཉིད་ནས། །ལྷ་ཁང་ཆེན་མོའི་ཡང་སྟེང་པོ་ཏ་ལ་ཞེས་སྔོན་གྱི་དུས་སུ་སྔགས་འཆང་ཆེན་པོའི་གཟིམ་ཆུང་དེ་ཉིད་དུ།
གཏེར་ཁ་གོང་མར་གྲགས་པ་སྔགས་པ་ཉང་རལ་གྱི་བྲག་སྲིན་མོའི་སྦར་རྗེས་ཅན་ནས་སྤྱན་དྲངས་པའི་སྙིགས་དུས་ཀྱི་རྒྱལ་བཙན་བསེན་མོ་སོགས་འབྱུང་གདོན་སོགས་ལ་ཤིན་ཏུ་བསྔགས་པ་སྔགས་འཆང་རྒྱ་གར་ཤེས་བཟང་དང་།
ས་ལོ་སྐུ་མཆེད་རྣམས་ནས་བཟུང་

རྒྱུན་དུ་ཐུགས་དམ་མཛད་པས་ཡབ་ཆོས་གྲས་སུ་གྱུར་པའི་གུ་རུ་དྲག་དམར་དང་། སྒྲོལ་དཀར་ཚེ་སྦྱིན་འདི་ལ་ལུགས་སྲོལ་མང་ཡང་། འདི་ནི་ཚར་ལུགས་འོད་ཟེར་དྲུག་བསྒྲགས་ཡིན་འདྲ་བ་བཅས་ཀྱི་གཞིའི་བསྙེན་པ་སྦྱིན་སྲེག་བཅས་མཛད་ཅིང་ས་བྱ་ལོར་རྗེ་བཙུན་ཀུན་དགའ་བསྟན་པའི་སྒྲོན་མེ་བལྟམས་ཤིང་།
འདི་ནི་མཇུག་ལ་གར་བཞུགས་མི་གསལ་ཡང་སྒོ་སྤེལ་ལམ། བཙུན་མོ་གང་རིགས་ཞིག་ཏུ་བཞུགས་སམ་སྙམ་ཞིང་།
དེ་ནས་གདུང་རབས་མྱུར་འབྱོན་ལ་ཆེད་དུ་དམིགས་གདན་གཞུང་ནས། སྒྲོལ་མ་གཙུག་ལག་ཁང་གི་བྱང་གི་སྟེང་དུ་རྒྱུད་སྡེ་ནས་གསུངས་པའི་འཕགས་པ་འཇམ་དཔལ་རིགས་ལྔའི་འབུར་སྐུ་ལ་དེ་ལས་གཞན་པའི་རིགས་གཞན་རྣམས་སྡེབ་རིས་སུ་བཞུགས་པ་འོག་ཏུ་ཚེ་ལྷ་ཁང་དུ་ཚེ་ལྷ་རྣམ་གསུམ་མི་ཚད་མ་དངུལ་གྲུབ།
རྒྱན་ཆ་རྣམས་ཚ་གསེར་ཅན་གསུམ་ལ། ཚེ་ལྷ་རྣམ་གསུམ་འབུར་སྐུ། སོ་སོར་ནས་བརྒྱ་ཚར་རེ་བཞུགས་པ་རྣམས་ལ་རིང་བསྲེལ་རྣམ་བཞི་གཟུངས་བཞུགས་ཀྱིས་བརྒྱན་པ་བཅས་གཙུག་ལག་ཁང་སྟེང་ཤོད་རྣམས་ཀྱི་སྟེང་དུ་བླ་བྲེ་སོགས་དང་།
བཞུགས་ཡུལ་ཤིང་ཁྲི་བང་རིམ་ཅན་རྣམས་ཀྱི་མདུན་དུ་ཀར་དཔྱད། རྒྱ་ཏིང་སོགས་མཆོད་པ་དུ་མས་སྤྲས་པ་འདི་རྣམས་གསར་བསྐྲུན་མཛད་དེ།
རྒྱུད་སྡེ་ནས་གསུངས་པ་ལྟར་གྱི་རབ་ཏུ་གནས་པའི་མེ་ཏོག་ཀྱང་། བདག་ཆེན་དབང་གི་མཚན་ཅན་གང་ཉིད་ཆོག་གྲ་དང་བཅས་པས་རྒྱས་པར་མཛད་ཅིང་། དེ་མཚུངས་བསམ་བརླིང་མགོན་ཁང་འདི་ཉིད་གཅོང་ཟོམ་ཤིན་ཏུ་ཆེ་བ་རྩ་བ་ནས་སྤོས་གནང་གིས་ད་ལྟའི་མགོན་ཁང་བཀོད་ལེགས་ཕུ་མདོ་

ཅན་འདི་བཞིན་གསར་བསྐྲུན་མཛད་ཏེ་ཕུར་ཞལ་ཤར་བསྟན་དུ་སྔོན་དུ་ཐེག་ཆེན་ཆོས་རྗེ་དང་། བདག་ཆེན་ཤར་པ་སོགས་ཀྱི་ཐུགས་དམ་རྟེན་གཤེད་དམར་དང་། ལྷ་མོ་རྗེ་ཁོལ་གྱི་སྐུ་རྙིང་རྣམས་ད་ལྟ་རྟེན་སྒམ་ཟངས་ཕྲ་ཅན་གྱི་ནང་དུ་བཞུགས་པ་འདི་རྣམས་དང་།
གསར་དུ་གཤིན་རྗེ་གཤེད་དམར་པོ། འདོད་ཁམས་དབང་ཕྱུག་མ་དམག་ཟོར་རྒྱལ་མོ་རྣམས་མི་ཚད་མ་གསུམ་ལ་འཁོར་རྣམས་ཁྲུ་ཕྱེད་ཙམ་རེ་སྟེང་འོག་སོགས་གོ་རིམ་མ་ལོག་པ་ཕྱོགས་སོ་སོར་བཞུགས་པ་རྣམས་ལ་ནང་གཟུངས་སྤྱི་དང་།
བྱེ་བྲག་སྲོག་འཁོར་བླ་རྡོ་སོགས་མཚན་ཉིད་དང་ལྡན་པ་བཞུགས་སུ་གསོལ་བ་རྣམས་ལ་སྔ་ཕྱིར་ཡེ་ཤེས་པ་སྟིམ་པ་བརྒྱ་ཕྲག་དུ་མ་མཛད་རྟགས་སུ།
ད་ལྟ་ཡང་མིག་ལྡན་སུ་ཞིག་གིས་མཐོང་ཡང་ཟིལ་ཤིན་ཏུ་ཆེ་ཞིང་སྐབས་རེ་མདུན་དུ་བྱང་བ་དང་། སྐབས་རེ་རྒྱབ་ཏུ་ཕེབས་པ་ཞལ་དང་། སྤྱན་གྱི་འགུག་སོགས་ནས་ཁྲག་དང་བདུད་རྩི་རློན་པ་དངོས་སུ་འཛག་པ་སོགས།
ཀུན་གྱི་མཐོང་ཆོས་སུ་གྱུར་པ་འདི་རྣམས་ཀྱི་སྐུ་རྒྱུ་རྟེན་མདོ་དཔེ་བྲལ་མ་དང་། ལྷ་མོ་དངོས་བཞུགས་དབུ་གཙང་གི་རྟེན་གནས་ཀྱི་ས་སོགས་འདྲེས་པ་རྣམས་ལས་བསྐྲུན་པར་མཛད་པ་རྣམས་ལ་གནམ་ས་བར་གསུམ་གྱི་དྲག་པོའི་རྒྱན་དང་།
རྟེན་རྫས་ཆེ་ཕྲ་རྣམས་ཟངས་ཁྲའི་ནང་སྦྱར་དུ་བཞུགས་པ་དང་། ལོགས་རྣམས་སུ་སྟག་གཟིག་དོམ་དྲེད་རི་དྭགས་བྱ་སོགས་ཀྱི་ཤུན་ལྤགས་རྣམས་བཟང་གོས་འབའ་ཞིག་ལས་གྲུབ་པ།
ཀ་བ་ཡོད་དོ་ཅོག་ལ་ཁྲབ་རྨོག་གྲི་ཕུབ་སྟག་གཟིག་གི་ལྤགས་པས་བརྒྱན་པ། གཞན་ཡང་གྲི་མན་མདུང་གསུམ་སོགས་

དྲག་པོའི་སྤྱན་གཟིགས་སུ་ཞིག་གིས་མཐོང་བ་ཙམ་གྱིས་སྤ་བཀོང་བར་བྱེད་པ་འདི་རྣམས་གསར་བསྐྲུན་གྱིས་འཇམ་མགོན་མཐུ་ཆེན་དཔའ་བོ་ཉིད་ཆོག་གྲ་དང་བཅས་པས་རབ་ཏུ་གནས་པ་རྒྱས་པར་མཛད་སྐབས་སོགས་སུ།
ལོགས་བྲིས་ཀྱི་མ་མོའི་སྐད་འབྱིན་པ་དང་བོང་བུའི་སྒྲ་གྲགས་པ་སོགས། ཆོ་འཕྲུལ་དུ་མ་བྱུང་ཚུལ་དང་། ཡང་རྣམ་ཐར་རྩ་ཚིག་ལས། ལྷག་པར་སླར་ཡང་ནཱཻ་པཱ་ལ་ཁོ་ཡི། །རབ་འཇིགས་དམག་གི་གཡུལ་ངོ་བཤམས་པའི་སྐབས།
།གཞུང་ས་མཆོག་ནས་བཀའ་བསྩལ་ལྷུར་བླངས་ཀྱིས། །དྲག་པོ་མངོན་སྤྱོད་ལས་མཐའ་མི་གཅིག་པ། མནན་བསྲེག་འཕངས་གསུམ་མང་པོ་རེམས་ནས་བྱས། །ནུས་པ་ཐོན་པའི་སྐད་ཀྱང་མང་པོ་བྱུང་། །ཞེས་གསུངས་པ་ལྟར་བལ་དམག་འགོ་པ་སྤྲེལ་ལོ་ལངས་ཀྱང་།
དེ་ནས་ས་བཀྲས་དང་གདན་ས་གསུམ་གྱི་སྐུ་ཚབ་ནས་བལ་བོད་བར་ཆིངས་སྒྲིག་བགྱིས་ཚད་ཀྱང་ལེ་འགྲིག་པ་ཞིག་མ་བྱུང་ཚུལ་གྱིས། སླར་ལྕགས་ཁྱི་ལོ་རོང་བཀྲས་རབ་ངོས་ནས་ཐོན་ཏེ་གཙང་ཕྱོགས་ཕལ་ཆེར་བལ་དམག་གིས་ཁྱབ་ཏེ།
དགོན་སྡེ་ཆེ་བ་ཕལ་ཆེ་བ་ནི་རྩད་ནས་སྟོངས། འགའ་ཞིག་ནི་སྟོང་ལ་ཁད་དུ་གྱུར། དགེ་འདུན་འདུས་པ་རྒྱ་མཚོ། གནམ་སའི་ཁྱོན་གང་བ་ཙམ་བཞུགས་པའི་ཆོས་གྲྭ་ཆེན་པོ་བཀྲ་ཤིས་ལྷུན་པོར་ཡང་བལ་དམག་རྣམས་ཟླ་གཅིག་ཙམ་བསྡད་པ་སོགས་ཀྱིས་ཞབས་འདྲེན་ཅི་ཆེར་གྱུར་སྐབས།
གཞུང་ས་མཆོག་གི་བཀའ་དོན་དམག་བཟློག་མངོན་སྤྱོད་ཀྱི་ལས་སྦྱོར་མང་དུ་མཛད་པས་གོར་ཥའི་དམག་སྒར་རྣམས་གཏོར་ཟོར་འུར་སྒྲ་དང་བཅས་ནམ་མཁའ་ནས་དངོས་སུ་བབས་

པ་སོགས་དང་བསྟུན་སྒར་ནད་མི་བཟད་པས་བཏབ་སྟེ། ཕལ་ཆེར་འཆི་བ་དང་། འཕྲོ་རྣམས་ཀྱང་བོད་དམག་རྣམས་ནས་བསད་བཅོམ་གྱིས་རང་ཞིར་གྱུར་ཚུལ་བདག་ཆེན་ཉིད་ནས་མཛད་པའི་དམག་ཟོར་མའི་གཏོར་བཟློག་གི་སྦྱར་བྱང་ལས།
ཨ་བུ་ལྟར་བཅོས་པའི་གོ་རྒྱལ་དཔུང་། །བོད་མི་དམངས་ཀུན་གྱིས་མ་ཐུལ་བ། །ང་ས་སྐྱའི་མིག་གཅིག་འཁོས་མེད་པོས། །ད་མྱུར་དུ་འཇོམས་པ་རྒོད་རེ་བྲོ། །ཞེས་གསུངས་པ་ལྟར། དེ་སྐབས་སྐྱེས་ཆེན་དམ་པ་གཞན་ནས་ཀྱང་དམག་བཟློག་མང་དུ་མཛད་པ་གཞིར་གྲུབ་ཀྱང་འགྲོ་མགོན་དབང་གི་མཚན་འཆང་འདི་ཉིད་ནི།
དུས་ཚོད་འདི་སྐབས་སུ་གནས་དུས་ཀྱི་རྟེན་འབྲེལ་མ་འཆུགས་ན་མཐའ་དམག་འདུལ་བར་ཆེད་དུ་མངགས་ཚུལ།
གུ་རུ་པདྨས་གཏེར་ལུང་རྣམས་སུ། ཞང་སྣ་རྣམ་རྡོ་རྗེ་བདུད་འཇོམས་ཀྱི་སྤྲུལ་པར་ལུང་བསྟན་ཚུལ་སོགས་ལས། བལ་བོད་མཚམས་སུ་དབང་གི་མིང་ཅན་བྱུང་། མཐའ་དམག་བཟློག་པའི་རྟེན་འབྲེལ་དེ་ལ་ཡོད།
ཅེས་སོགས་དེ་འདྲའི་ལུང་བསྟན་མང་པོར་གསལ་བར་གསུངས་པ་ལྟར་མཐུ་སྟོབས་ལག་ན་རྡོ་རྗེ་དང་མཚུངས་པ་ནི། དེ་སྐབས་ཀྱི་སྐྱེ་བོ་རྫུན་མི་ཟེར་བ་ཕལ་ཆེར་གྱིས་ཤེས་ཆོས་སུ་གྱུར། ཡང་རྣམ་ཐར་གོང་འཕྲོས་ལས།
སྐབས་རེར་གཞན་གྱིས་བཀའ་བསྩལ་ལྷུར་བླངས་ནས། །རང་ཡུལ་སྤངས་ནས་སྤྲང་པོའི་ཚུལ་ཚན་གྱིས། །ཤབ་གཞུང་ཕྲ་མོའི་ཡུལ་ཕྱོགས་འགྲིམ་འགྲིམ་ནས། །ནམ་ཕྱེད་སྤང་སྐྱའི་སྟེང་ནས་ཕུར་པ་ཡི།
།ཟོར་འཕེན་སྔོན་ཆད་མ་གྲགས་ཡ་མཚན་ཅན། །ཞྭ་ནག་ཚབ་ཏུ་སོག་ཞྭ་ཁ་ཀྲོང་དང་། །རྡོ་གོང་ཚབ་ཏུ་རྡུལ་

ལེན་ཁྲ་བོ་དང་། །དུང་ལོང་ཚབ་ཏུ་སོར་ཀོང་གཟི་གཡུ་བཅས། །རུས་རྒྱན་ཚབ་ཏུ་ཕོར་ཤུབས་སྦོ་གྲི་དང་། །ཟོར་སྤང་ཚབ་ཏུ་མེ་ལྕགས་ཕྲ་ལྡན་དང་། །ཕོད་ཀའི་ཚབ་ཏུ་དོར་མ་རྒྱ་མཚོ་བཅས། །སྲང་འགག་གཞུང་ལ་ཟོར་གཏོར་ཤ་ར་ར།
།ཞེས་སོགས་གསུངས་པ་ལྟར་ད་ལྟ་ལྷ་ཆེན་ལྕགས་རི་འཁོར་མོར་འཛིན་ཆའི་མེ་མདའི་སོ་ཁུང་འདི་རྣམས་དེ་སྐབས་སུ་མཛོད་འཛིན་གྲྭ་ཚང་པའི་དུས་བརྒྱབ་ཚོད་དང་། དེ་སྐབས་འགྲོ་མགོན་དབང་གི་མཚན་ཅན་ཉིད་ནི་ཤབ་ཆོས་ལྕམ་གྲ་སོགས་སུ་བརྫུས་སྟབས་སུ་རྒྱུན་རིང་ཙམ་བཞུགས་ཏེ།
དེ་སྐབས་བལ་དམག་རྣམས་གཞིས་རྩེར་འགྲོ། ལམ་ཚོ་གཅིག་འདིར་ཡང་ཁེལ་བ་འབྲོང་ངུ་ལ་བརྒྱུད་ཕྱག་འཚལ་སྒང་ནས་དམག་རུ་བསྣར་ཏེ་འོངས།
དེ་སྐབས་གདན་ས་འདིར་ལྷ་ཆེན་སོགས་སྲུང་ཆ་ཙམ་འཇོག་པ་ལས་གཞན་པས་ཟིང་ཆ་མ་བགྱིས་པ་སོགས་ལ་བརྟེན་བལ་དམག་རྣམས་ཤར་བསྐྱོད་ཀྱིས་དེ་ནུབ་དམག་སྒར་བུ་ལུང་དུ་བརྒྱབ་ཚོད་ཀྱི་དེ་ས་ནས་དམག་མི་འགའ་རེས་ལྷ་ཆེན་སོགས་རྒྱལ་སྒོ་མནན་ཏེ་འགྲོ་ས་མེད་རྐྱེན།
ཆུས་བྱང་གི་སྡེ་གསེབ་དང་། བྱང་རྒྱུད་དགོན་གསེབ་སོགས་ལ་ཕྱིན་ཏེ་སྒོ་རུམ་རག་དུང་རྣམས་ཁྱེར་ཚོད་ཀྱང་།
ཆོ་འཕྲུལ་འགའ་ཞིག་བྱུང་པ་ཡིན་ནམ། སླར་བཞག་སྐད་བཅས། དེ་ཙམ་ལས་ལྷ་བླ་མ་ཁོ་ནའི་བྱིན་མཐུས་སྐྱོན་འགྱུར་མ་བྱུང་ཞིང་དེ་ནས་ས་གཞིས་རྩེས་བརྒྱུད་ལྷ་ལྡན་རང་དུ་འགྲོ་རྩིས་ཀྱང་སྒར་ནད་མི་ཟད་པས་བཏབ་པ་དང་བོད་དམག་སོགས་ཀྱིས་འགྲོ་ལམ་མ་བདེ་བ་ཕྱིར་ལོག་སྐབས་བཀྲས་ལྷུན་ནས་ཁྱེར་བའི་ཆོས་གོས་རྡོར་ཕྲེང་།
མཚམས་ཕོད་སོགས།

འདིར་ཡང་ཁ་རེ་བྱུང་ཚོད་རྣམ་ཐར་ཞལ་གསུངས་མའི་གོང་གི་འཕྲོར། དེ་རྗེས་མ་འགྱངས་སྙིང་རུས་འགྲོ་བའི་མགོན། །བདག་གི་སེམས་ཀྱི་གདུང་སེལ་བཀའ་དྲིན་ཅན། །པདྨ་བདུད་འདུལ་དབང་ཕྱུག་ཅེས་གྲགས་པའི།
།འཇམ་དབྱངས་རིགས་ཐིགས་གཞོན་ནུ་ལེགས་པར་བྱོན། །དམ་པའི་ཕྱག་སྲོལ་དུས་མདོས་ཟབ་མ་སོགས། །བདེ་སྐྱིད་རྫོགས་ལྡན་གསར་པའི་དཔལ་ལ་སྤྱད། །དེ་ནས་རིམ་བཞིན་ཀུན་དགའ་རིན་ཆེན་དང་། །སྤྱན་རས་གཟིགས་སྤྲུལ་རིགས་མྱུག་ཡིན་པ་ལ།
།བར་ཆད་དབང་གིས་བུ་མོར་གྱུར་བའི་རྗེས། །བསྐལ་བཟང་ཚུལ་ཁྲིམས་ཞེས་སུ་གྲགས་པ་དང་། །མགོན་པོ་དངོས་གྲུབ་གཞུང་བརྒྱ་དཔལ་འབར་གྱི། །རྣམ་པར་སྤྲུལ་པ་དངོས་གྲུབ་མཚན་ཅན་རྣམས།
།གེགས་མེད་དོན་ལྡན་ཁོ་ན་ལེགས་པར་བྱོན། །དངོས་གྲུབ་མཚན་ཅན་བལྟམས་རྗེས་རྒྱལ་ཡུམ་ལ། །རླུང་ནད་ཚབས་ཆེན་བཏབ་པའི་སྐུ་གེགས་ཤར། །དེ་རྗེས་ནར་མར་རླུང་ནད་རྒྱུན་བསྲིང་གི
།རྒྱལ་ཡུམ་སྐྲག་སྟེ་གདུང་སྤེལ་མཛད་མ་འདོད། །དེ་ལ་བརྟེན་དང་རིག་འཛིན་འཇིགས་མེད་ཀྱིས། །ལུང་བསྟན་དོན་བཞིན་སླར་ཡང་ཡུམ་གྱི་སྤུན། །དམ་ཚིག་སྒྲོལ་མ་རྣལ་འབྱོར་རིག་མར་བརྟེན། །རྒྱལ་ཡུམ་དམ་པས་བཀའ་འགྱུར་རིན་པོ་ཆེ།
།སྙིང་རུས་འབད་ནས་གསུང་སྒྲོགས་མཛད་པ་དང་། །རྡོ་རྗེ་རྣལ་འབྱོར་མ་ཡི་བསྙེན་པ་དང་། །མཁའ་འགྲོ་སེང་གདོང་བསྒྲུབ་པ་བསྐང་བ་དང་། །ཕྱག་འཚལ་སྐོར་བ་གྲངས་མེད་མཛད་པ་སོགས།
སྒོ་གསུམ་རྣམ་དཀར་ལས་ལ་འབད་པ་རྣམས། །ཤིན་ཏུ་ལེགས་མོད་སྐུ་གཟུགས་བཟང་བའི་སྐབས། །ལོ་གྲངས་

སུམ་ཅུ་མ་ལོན་གདུང་སོགས་ཀྱང་། །འབྱོན་འཕྲོ་འབྱོན་པའི་མུ་རང་ཡིན་ངེས་ལ། །གདུང་སྤེལ་བྱ་བ་དགོངས་ཞུ་མཛད་པ་འདི། །རྣལ་འབྱོར་བདག་གི་སེམས་ལ་ཅུང་མ་བབས། །འོན་ཀྱང་ཐོག་མཐའ་བར་དུ་དྲིན་ཆེ་བས།
།རང་འདོད་ཁ་ཚང་བདག་གིས་ཅི་ལ་ནུས། །ཞེས་སོགས་གསུངས་པ་བཞིན་དམག་ཐག་ཀྱང་ཕལ་ཆེར་ལྕགས་ཕག་ལོར་ཆོད་ནས། དག་ཆེན་དབང་སྡུད་སྙིང་པོའམ་དཔལ་ལྡན་ཆོས་སྐྱོང་ཉིད་དགུང་གྲངས་སུམ་ཅུར་ཕེབས་པ་ཆུ་ཕོ་བྱི་བའི་ལོ་ས་ག་ཟླ་བའི་ཚེས་བཅོ་བརྒྱད་ལ།
སྙིགས་དུས་འགྲོ་བའི་མགོན་པོ་པདྨ་བདུད་འདུལ་དབང་ཕྱུག་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོར་གྲགས་པ་ཉིད་སྐུ་བལྟམས་པའི་དགའ་སྟོན་དུ་དུས་མདོས་ཟབ་མ་སོགས་གཏང་རག་རྒྱ་ཆེར་མཛད་ཚུལ་རྣམས་ཕལ་ཆེར་ཆུ་ལུག་ལོ་ཡབ་རྗེ་ཉིད་སྐུ་འཁྲུངས་དུས་བཞིན་མཛད་དམ་སྙམ་ཤིང་།
ཡང་ཡབ་རྗེ་ཉིད་དགུང་གྲངས་སོ་གཉིས་སུ་ཕེབས་ཤིང་སྟག་ལོར་ཡབ་ཀུན་དགའ་རིན་ཆེན་བལྟམས་པའི་དགའ་སྟོན་དུ་ཡུམ་ཆེན་བན་ཚང་པས་མདོས་ཟབ་སུ་གྲགས་པའི་འཆམ་གཟིགས་ཕུལ་ཅིང་།
མེ་འབྲུག་ལོར་བདེ་སྐྱིད་རྗེ་བཙུན་དུ་གྲགས་པ་ཚུལ་ཁྲིམས་དཔལ་རྒྱས་དབང་མོ་འཁྲུངས།
ལྕགས་སྤྲེལ་ལོར་མགོན་པོ་དངོས་གྲུབ་དཔལ་འབར་འཁྲུངས་སྟོན་དུ་མགོན་མདོས་ཟབ་མར་གྲགས་པ་མཛད་ལོ་དང་། དེ་རྗེས་རྒྱལ་ཡུམ་མཆོག་ལ་སྐུ་རླུང་སྙུན་བཞེས་ཀྱིས་གདུང་སྤེལ་དགོངས་ཞུ་མཛད་ཚུལ་བཅས་རྣམ་ཐར་རྩ་ཚིག་བཞིན་དང་།
གཞན་ཡང་ས་རྟ་ལོ་ནང་དཔལ་ས་སྐྱའི་བྱང་ངོས་བདེ་མཆོག་ཕོ་བྲང་འདི་བཞིན་

སྔོན་དུས་ཆུ་མིག་བླ་བྲང་ཞེས་ཆུ་བོ་གངྒ་ཚུན་ཆད་ལ་འགྲན་ཟླ་དང་བྲལ་བའི་སློབ་དཔོན་རིན་པོ་ཆེ་བསོད་ནམས་རྩེ་མོའི་གཟིམ་སྤྱིལ་དང་། དེ་རྗེས་སྔགས་འཆང་ཆེན་པོ་དང་། འཇམ་མགོན་ཨ་མེས་ཞབས་རྣམས་ཀྱི་སྐུ་དུས་ཉམས་གསོ་རིམ་པར་མཛད་ཀྱང་གོག་ཟོམས་ལ་ཉམས་གསོ་གསར་བཞེངས་ལྟ་བུ་མཛད་པའི་སྟེང་ཐོག་བར་གསུམ་གྱི་བླ་མ་ལྷ་ཁང་དུ་སྔོན་སྔགས་འཆང་ཆེན་པོའི་སྐུ་དུས་བཞེངས་པར་མཛད་པའི།
བླ་མ་ས་ཆེན་ཡབ་སྲས་གསུམ་ས་ལོ་ཆེན་པོ་རྣམས་ལ་དཔལ་འཁོར་ལོ་བདེ་མཆོག་གི་དབང་དང་ལམ་གྱི་བླ་མ་བརྒྱུད་པའི་ཞལ་སྐོང་གང་དགོས་ཉིད་ཀྱི་དབུ་བླ་རྣམས་དང་།
འཇམ་མགོན་དབང་གི་མཚན་ཅན་ཡུམ་སྲས་རྣམས་དང་བཅས་སྦྱིན་བདག་གི་ཚུལ་དུ་བཞུགས་པ་མཐོང་བ་ཙམ་གྱིས་ཡིད་འཕྲོག་པ་འདི་རྣམས་དང་།
བར་ཐོག་དུ་ཡི་དམ་ལྷ་ཁང་དུ་རྟེན་གཙོ་དབུས་སུ་དཔལ་བདེ་མཆོག་མི་ཚད་ཆེ་ཙམ་ལ། སྙིང་པོའི་རྣལ་འབྱོར་མ་བཞི་དང་།
ཐུགས་གསུང་སྐུའི་ལྷ་ཚོགས། སྒོ་མཚམས་མ་བརྒྱད་བཅས་ཀྱིས་བསྐོར་བ། དེ་འོག་མགོན་ཁང་སྟེང་བསྟར་ལ་གུར་མགོན་གྱི་བླ་བརྒྱུད་དང་། སྔོན་དུས་ཀྱི་རྟེན་རྙིང་རྣམས་གཡས་གཡོན་གྱི་མེ་རི་སོགས་ཀྱི་ནང་བཞུགས་ཤིང་དེ་དུས་གསར་བཞེངས་མཛད་པས་གུར་མགོན་ལྷ་བཅུ་གཉིས་མའི་སྟེང་དམག་ཟོར་རྒྱལ་མོ་དུར་ཁྲོད་བདག་པོ་ཡབ་ཡུམ་ཕུར་སྲུང་དཀར་བདུད་ལྕམ་དྲལ་འཁོར་རུ་འདྲེན་སྡེ་བཞི་དང་བཅས་པ་རྣམས་ས་འཇིམ་ལ་རྟེན་འདམ་སོགས་དང་།
གནས་ཆེན་རྣམས་ཀྱི་ས་ཆུ་སོགས་བསྲེས་ཏེ་བསྐྲུན་པ་རྣམས་ལ་རིང་བསྲེལ་རྣམ་བཞི་གཟུངས་རྫོགས་སྤྱི་

དང་ཁྱད་པར་བསྟན་སྲུང་རྣམས་ལ་དམ་པ་ཀུན་གྲགས་དང་སྔགས་འཆང་ཆེན་པོའི་སྒྲུབ་ཡིག་བཞིན་སོ་སོར་སྲོག་འཁོར་བླ་རྡོ་ཁྱད་པར་གུར་མགོན་ལ་གྲི་སྙིང་ལྕགས་རྡོར་རྩེ་དགུ་སོགས་ཐུན་མོང་མ་ཡིན་པའི་གཟུངས་བཞུགས་རྣམས་ཀྱིས་ཕྱུག་པར་རབ་གནས་མཛད་དེ།
སྟེང་འོག་བར་གསུམ་དུ་གནམ་ས་ལོགས་ཀྱི་རྒྱན་མཆོད་རྫས་སྤྱི་དང་བྱེ་བྲག་མགོན་ཁང་དུ་ཞིང་ཆེན་གྱི་བླ་བྲེ་ཁྲབ་རྨོག་གྲི་མེ་མདའ་མདུང་སོགས་དྲག་པོའི་རྒྱན་དང་།
རྟག་རྟེན་རྒྱུན་གཏོར་སོགས་མཐོང་བ་ཙམ་གྱིས་དཔའ་འཁུམས་བྱེད་པ་རྣམས་ལ། བདག་ཆེན་དབང་གི་མཚན་ཅན་ཉིད་ནས་འཁོར་ལོ་བདེ་མཆོག་ལ་བརྟེན་པའི་རབ་ཏུ་གནས་པ་རྒྱས་པར་མཛད་དེ་དམ་ཡེ་དབྱེར་མེད་དུ་བྱིན་གྱིས་རློབས་པར་མཛད་དོ།
།དེའི་ནུབ་སྔོན་སྔགས་འཆང་ཆེན་པོའི་སྐུ་དུས་ཀྱི་གཟིམ་ཆུང་བདེ་བ་ཅན་དུ་གྲགས་པ་གོང་མ་ན་རིམ་གྱི་དམ་རྫས་བདུད་རྩི་རིལ་བུ་སྒྲུབ་མཛད་ཀྱི་གཟིམ་ཆུང་དང་།
གཟིམ་ཕུག་བཞུགས་གཡབ་གཏིང་དུ་སྨན་ཁང་ཀ་བ་བཅུ་གཉིས་པ། དེའི་ཕུར་འདམ་བརྡུང་རྡོ་གཏུན་དང་བཅས་དེའི་ཉེ་མཁོ་འཇོག་པའི་ཁང་པ། ཤོད་དུ་རྩེ་ཐབ་སྒྲིལ་རྩི་བཀང་དང་བཅས་པ་བཀོད་ལེགས་ངོ་མཚར་འདི་རྣམས་གསར་བསྐྲུན་མཛད།
དེའི་ལྷོར་སྔགས་འཆང་གྲགས་བློ་སོགས་ཀྱི་གཟིམ་ཆུང་དེང་སང་བདེ་མཆོག་ལྷོར་གྲགས་པ་ཤོད་རྣམ་སྲས་རིགས་ཅན་བཅོ་ལྔའི་ལྷ་ཁང་དང་བཅས་པ་འདི་རྣམས་ཀྱང་སྐུ་ཐོག་འདིར་གསར་བསྐྲུན་མཛད་པ་མཐའ་ཀླས་མགོན་ཁང་མདོའི་གཡབ་ལ་དྲག་རིས་རྣམས་ནང་སོ་པུ་ཏྲ་ཁང་བཞིན་མཛད་པ་དེར་འགྲོ་མགོན་དབང་

གི་མཚན་ཅན་གང་གི་ཞབས་རྗེས་སུ་འབྲང་ཞིང་བསྟན་པ་སྲུང་ཞིང་འཇིག་རྟེན་སྐྱོང་བར་བཀའ་བསྒོས་པའི་ལྷ་སྲུང་བཞི་ཙམ་ཡོད་པ་ལས། ཀུན་གྱི་གཙོ་མོ་ཤངས་མོ་རྡོ་རྗེ་བུ་ཁྲིད་དུ་གྲགས་པ་ནི། ཤངས་ཟ་ཕུའི་གནས་སྒོ་དང་པོ་དང་ཉེ་བར་སྐྱིད་ཕུག་པར་གྲགས་པའི་བུ་མོར་སྐྱེས་ཤིང་།
རྒྱུན་དུ་གསོན་འདྲེ་བྱེད་ཅིང་ཀུན་ལ་ཁོག་ཞུགས་དང་གནོད་འཚེ་དྲག་པོ་བྱེད་པ་ཞིག་འགྲོ་མགོན་དབང་གི་མཚན་ཅན་ཉིད་ཁུལ་དེར་ཕེབས་སྐབས་བཀའ་བསྒོ་དམ་འདོགས་མཛད་པས་གཞན་ལ་དོན་མེད་གནོད་པ་ཅུང་ཆུང་དུ་སོང་བ་དེ་རྗེས་མོ་རང་ཡང་ཕྱི་ནང་མི་རྣམས་བརྒྱུད་པ་ཆད་དེ་མོ་རང་གི་ཅ་ལག་སྒོ་ཡི་ལྡེ་མིག་བཅས་ཕུལ་འབྱོར་ད་ལྟ་འདྲ་འབག་གི་མགོ་བོར་ཡོད་པ་བཞིན་དེ་སྐབས་ཤིན་ཏུ་འཚུབས་པས།
སྤྱི་བྱེའི་བསྟན་པ་སྲུང་ཞིང་འཇིག་རྟེན་སྐྱོང་བར་བཀའ་བསྒོ་དམ་འདོགས་འཕྲིན་གསོལ་བཅས་མཛད་པ་ནས་བཟུང་། ད་ལྟའི་བར་གདན་ས་འདིར་བསྟན་སྲུང་རྣམས་ཀྱི་མངགས་གཞུག་ཏུ་གནས་ཏེ་སྲུང་སྐྱོབས་བྱས་པ་འདི་བཞིན་བྱུང་ཞིང་།
དེ་མཚུངས་ཟབ་བུའི་གནས་བདག་གདོལ་པ་ནག་པོར་གྲགས་པ་ཡང་ཞབས་རྗེས་སུ་འབྲངས་པའི་འདི་ཉིད་ཁའུའི་གཞི་བདག་བཙན་ཆུང་བ་འདི་བཞིན་སྔགས་འཆང་ཆེན་པོས་བཀའ་བསྒོ་དམ་བཞག་མཛད་པ་ལ་མི་གནས་པའི་ཚུལ་གྱིས་བདག་ཆེན་ཉིད་ཀྱི་གཟིགས་སྣང་དུ།
ཁའུ་ལུང་པ་ཐམས་ཅད་ཆུས་བཀང་སྟེ་གདན་ས་དུས་གཅིག་ཏུ་ཕབ་སྟེ་འཇོམས་པར་བྱེད་ཅིང་གཟིགས་པ་ན།
བདག་ཆེན་དབང་གི་མཚན་ཅན་ཉིད་ཐུགས་འཁྲུགས་

ཏེ་དྲག་པོའི་སྦྱིན་སྲེག་དང་འབྲེལ་བཙན་ཆུང་སྲེག་སྦྱངས་མཛད་པ་ད་ལྟ་བྱང་གི་བྲག་དམར་གྱི་ལོགས་རྟེན་ཁང་ཡོད་པ་བཤིག་སྟེ་ཁ་སྣོན་བདུད་འདུལ་མཆོད་རྟེན་གྱི་བུམ་སྒོར་རྟ་མགྲིན་གསང་སྒྲུབ་ཀྱི་སྣང་བརྙན་བཞུགས་ས་འདི་བཞིན་གསར་བསྐྲུན་དང་བཅས་པ་བཙན་ཆུང་བའི་མིང་བོས་མི་ཆོག་པ་མཛད་དེ།
དེའི་ཚབ་ཏུ་གནོད་སྦྱིན་བེག་རྩེ་དང་གང་གི་ཀླུ་གདོལ་པ་ནག་པོ་གཞི་བདག་ཏུ་བསྐོས་པས་ད་ལྟ་བེག་གདོལ་དུ་གྲགས་པ་ཆབ་ཆེན་ཆེན་མོར་གསོལ་མཆོད་མཛད་པ་བཞིན་བྱུང་ཞིང་།
ལྷ་སྲིན་གཞན་ལ་བཙན་ཆུང་བའི་རྒྱབ་དང་འགྲོ་བ་གཞན་དག་ལ་གནོད་འཚེ་མི་ཆོག་པའི་སྤྲེང་ཡིག་བཅས་མཛད་པ་ལ། ད་ལྟ་སྤྲིང་ཡིག་ཅེས་པའི་བཞུགས་ཁང་འདི་བཞིན་བྱུང་ངོ་།
།གཞན་ཡང་རྒྱལ་ཆེན་བསོད་ནམས་དཔལ་དུ་གྲགས་པ་སོགས་རྟེན་ཁང་བདེ་མཆོག་ན་ཡོད་པ་འདི་རྣམས་དང་། གཞན་ཡང་རིལ་སྒྲུབ་སྐབས་སོགས་ལ་ཕེབས་པའི་རྣལ་འབྱོར་དབང་ཕྱུག་བིརྺ་པའི་སྲུང་བ།
ཐུན་མོང་དང་ཐུན་མོང་མ་ཡིན་པའི་མངོན་རྟོགས་པའི་མཐུན་པའི་སྣང་བརྙན་ཟུང་དང་། ད་ལྟ་རིལ་སྒྲུབ་སོགས་ལ་འགྲེམ་པའི་སྔགས་འཆང་ཆེན་པོས་བཞེངས་པར་མཛད་པའི་སྔགས་ཐང་ཆེན་མོ།
བླ་མ་ཡི་དམ་ཆོས་སྲུང་བཅས་པའི་ཞལ་སྐོང་གསར་བྲིས་མང་དུ་མཛད་པའི་ཐང་ཀ་དང་བཅས་པར་གོས་རྒྱན་གཞི་ལི་ཝང་གི་གོང་ཤམ་འཇའ་སྒྲིགས་ཞལ་ཁེབས་ལིང་སྣ་ལྔ་སོགས་ཀྱིས་སྤྲས་པ་དངུལ་ཏོག་ཅན་འདི་དག་དང་།
གཟིམ་ཆུང་དང་བཅད་རྒྱ་ཁང་བཅས་ཀྱི་གོས་ཀྱི་བླ་བྲེ་དང་ཧོར་གོས་འབའ་ཞིག་ལས་གྲུབ་པའི་གོས་ཀྱི་ཡོལ་བ་གསུམ།

མཆོད་ཆས་དངུལ་ཏིང་ཆེ་ཆུང་བདུན་ཆ་གཉིས་མཆོད་ཀོང་ཆེ་ཆུང་གཉིས། སྤོས་འཛིན། མེ་དམ་སྤོས་ཕོར་ཆེ་བ་དངུལ་གྲུབ་ཀྱཻ་རྡོར་ལྷ་དགུ་པད་སྡོང་ཅན་སོགས་ཚ་གསེར་གྱིས་བརྒྱན་པ་ཤ་སྟག་དང་གཏའ་སྤེལ་སྣོད་སོགས་དངུལ་ཏེབ་བཞི་བཅུ་སྐོར་དང་།
གཞན་ཡང་ཉེ་འཁོར་གོས་དམར་གྱི་སྨད་ཁེབས་འཁོར་ལོ་ཅན། སྟོང་སེར་ས་ཆིངས་གཟུང་ཐག་རྡོར་བཅས་ལ་སོགས་པ་རྡོ་གཞོང་དང་རང་འཐག་སོགས་ཚུན་ཆད་ཉེར་མཁོ་བྱས་ཆོག་འདི་དག་གསར་བསྐྲུན་མཛད་ཅིང་།
དགུང་གྲངས་སོ་བརྒྱད་དུ་ཕེབས་པ་ལྕགས་སྤྲེལ་ཁྲུམས་ཟླའི་ནང་སྐུ་ཁ་བདོ་བ་ཞིག་ཀྱང་བྱུང་ཚོད་ཀྱི་རྣམ་ཐར་ཞལ་གསུང་མའི་གོང་འཕྲོས་ལས། སོ་བརྒྱད་ལོ་ལ་གྲོ་བཞིན་ཟླ་བའི་མཇུག།
།བྱ་རྒྱལ་རྒོད་པོ་གནམ་འཕང་གཅོད་པ་ལ། །ཧོར་ལས་སྐྱེས་པའི་བདུད་སྤྲུལ་མ་རུངས་པས། །ས་རྙི་བཙུགས་ཟིན་ནས་འགུམ་འདོད་ཀྱང་། །རོ་ཟན་འདབ་ཆགས་ལྟ་བུའི་སྔགས་སྨྱོན་ཁོ། །རྙི་ལ་ཐེབས་ལས་མེད་དོ་རྒས་གོག་ཚོ།
།ཕྱིན་ཆད་སྙིང་ཚིམ་ཡིད་བདེ་དགའ་བར་མཛོད། །ཞེས་གསུངས་པས་ཤེས་ནུས་སོ། །དེ་ལྟར་དགུང་གྲངས་སོ་བརྒྱད་ཡན་གྱི་རྣམ་ཐར་ཞལ་གསུང་མ་དང་བསྟུན་ན་རགས་ཙམ་དེ་ལྟར་ལགས་ཀྱང་།
ལོ་ཁམས་མི་གསལ་བའི་སྔོན་བྱོན་གོང་མ་རིམ་བྱོན་གྱིས་ཕྱག་བཏབ་པའི་སྤྱི་དང་བྱེ་བྲག་གི་བསྟན་འགྲོའི་མེ་བཙའ་གཙུག་ལག་ཁང་རྙིང་གྲས་ཆེ་ཕྲ་རྣམས་ལ་ཉམས་གསོ་ཇི་ལྟར་མཛད་པ་རྣམས་རགས་ཙམ་བརྗོད་ན།
ཐོག་མར་རྗེ་བཙུན་གོང་མའི་གཟིམ་སྦུག་གཟིམ་སྤྱིལ་དཀར་པོའམ་སྒོ་རུམ་དུ་གྲགས་པ་འདི་ཉིད་ཀྱི་རྩེའི་སྤང་བད་སྤེན་བད་དུ་བསྒྱུར་

བ་དང་། ཐུག་ཆེན་འདི་བཞིན་ཡབ་རྗེ་ཀུན་བློའི་སྐུ་དུས་སྤོས་གནང་མཛད་ཀྱང་། ལོ་མང་ཅུང་ཟད་གོག་སྐྱོན་གྱིས་གསར་བསྐྲུན་མཛད་ནས་དབུ་རྩེའི་ཁྱམས་རར་མགོན་པོའི་མན་ངག་ནས་བྱུང་བ་བཞིན་ཐུན་མོང་མ་ཡིན་པའི་ཐུགས་སྒྲུབ་ཚུལ་བཞིན་གསར་འཛུགས་མཛད་དེ།
ཐུབ་ཆོག་མངའ་གསོལ་བཅས་རྒྱས་པ་མཛད་པར་གྲགས་པ་དང་། དབུ་རྩེ་རྙིང་མའི་ཐོག་གི་གསེར་ཟངས་ཀྱི་རྒྱ་ཕིབས་འདི་བཞིན་སྔགས་འཆང་གྲགས་བློ་བས་བཞེངས་གནང་ལ་ལོ་མང་གོག་སྐྱོན་ཤིང་ཆ་གསར་སྤོད་སོགས་གསར་བཞེངས་དང་འདྲ་བའི་ཉམས་གསོ་མཛད་པ་དང།
དབུ་རྩེ་གསར་མར་གྲགས་པའི་ལམ་འབྲས་བླ་བརྒྱུད་ཀྱི་ཞལ་སྐོང་། ཡབ་རྗེ་རྡོ་རྗེ་འཆང་ཀུན་དགའ་བློ་གྲོས་ཀྱི་སྣང་བརྙན་དངུལ་གྲུབ་མ་མཆོད་རྫས་བཅས་འདི་བཞིན་སོགས་གསར་སྐྲུན་རབ་གནས་བཅས་མཛད་པ་དང་།
སློབ་དཔོན་རིན་པོ་ཆེ་བསོད་ནམས་རྩེ་མོའི་གཟིམ་ཕུག་གཟིམ་ཁང་རྙིང་མའམ་ད་ལྟ་གྲྭ་ཤར་གཙུག་ལག་ཁང་དུ་གྲགས་པ་འདི་ལ་ཉམས་གསོ་གསར་བསྐྲུན་ལྟ་བུ་དང་།
ནང་དུ་བཟང་གོས་ཀྱི་བླ་བྲེ་འཕན་སོགས་མཆོད་རྫས་དུ་མ་འབུལ་སྦྱོར་མཛད་པ་དང་དེ་ནུབ་སྨུག་ཆུང་མགོན་ཁང་ལ་ཉམས་གསོ་དང་ནང་དུ་རྒྱལ་ཆེན་རིགས་བཞི་མི་ཚད་མ་འདི་རྣམས་དང་།
དྲག་པོའི་གཞལ་ཡས་ཁང་སོགས་ནང་གཟུངས་མཚན་ལྡན་འཁོར་ཚོགས་རྣམས་ཀྱི་མགོ་བརྙན་དང་བཅས་གསར་བསྐྲུན་གྱིས་རྡོ་རྗེ་ཕུར་པ་ལ་བརྟེན་པའི་རབ་གནས་རྒྱས་པར་མཛད་པ་དང་།
དེ་རྣམས་ཀྱི་ལྟག་བདེ་གླིང་མགོན་ཁང་སོགས་ཉམས་གསོ་དང་། མགོན་པོ་ལྕམ་དྲལ་

སྔོན་སྔགས་འཆང་ཆེན་པོས་ལྷ་ས་རྫོང་ནས་སྤྱན་དྲངས་པ་དེ་ཉིད་བདེ་མཆོག་ཕོ་བྲང་དུ་ཕྱག་ལེན་བཞིན་དབྱངས་རོལ་དང་བཅས་ཕར་དང་ཚུར་གདན་དྲངས་ཏེ་ཉམས་གསོ་རབ་གནས་བཅས་གསར་བཞེངས་ལྟ་བུར་མཛད་པ་དང་།
ཤཱཀ་བཟང་སྐུ་འབུམ་ཉམས་གསོ་རྨང་ནས་གསར་བཅོས་མཛད་དེ་སྟེང་གཟིམ་ཁང་དཀར་པོ་གྲགས་པ་སྔོན་དུ་དཔོན་ཆེན་དང་། དེ་རྗེས་ས་བཟང་མ་ཏི་པཎ་ཆེན། ས་བཟང་འཕགས་པ་དེ་རྗེས་ངོར་ཆེན་རྡོ་རྗེ་འཆང་ལ་གཙུག་ཏོར་རྣམ་རྒྱལ་ཞལ་གཟིགས་སོགས་ཀྱི་གཙུག་ལག་ཁང་རྣམས་ཉམས་གསོ་གསར་བཞེངས་མཛད་ཅིང་།
དེའི་ཤར་ན་དཀར་ཤཱཀྱ་གྲགས་ཀྱི་ནང་རྟེན་སྐུ་འབུམ་དང་། དེ་འོག་རྡོར་ཁང་གཙུག་ལག་ཁང་ལྷོ་ཇོ་སྲས་ཤཱཀྱ་ཡེ་ཤེས་སོགས་ཀྱི་སྐུ་འབུམ་བཅས་བདེ་གཤེགས་མཆོད་རྟེན་བརྒྱད་དུ་བསྒྱུར་བར་མཛད་ནས།
གཟུངས་བརྫང་རབ་གནས་ཕུན་སུམ་ཚོཊ་པར་མཛད་དེ་ས་རྒྱན་གནམ་རྒྱན་སོགས་གསར་འབུལ་མཛད་པ་དང་། དེ་མཚུངས་མགོན་ནུབ་འཆམ་མགོན་རྣམས་དང་།
གཡག་ཟེངས་བཅས་ཉམས་གསོ་གསར་བསྐྲུན་ལྟ་བུར་མཛད་དེ། མགོན་པོའི་རབ་གནས་མན་ངག་ནས་བྱུང་བ་བཞིན་མཛད་པ་དང་། སྔོན་དུས་ཟན་ཚུལ་བླ་བྲང་ངམ་དེང་སང་ཁྲོ་ཁང་བླ་བྲང་དུ་གྲགས་པ་འདིའང་འདིར་རྨང་ནས་ཆོས་སར་དང་ཆབས་གཅིག་མགོན་ཁང་འདིའང་ཞལ་བཀོད་ཕུན་སུམ་ཚོགས་པ་འོག་ཏུ་སྤོད་གནང་ཐོག་མི་སྲིང་གསུམ་ལ་སྐུ་འཇིམ་སྒྲུབ་མ་གོས་བཟང་གི་ཕོད་ཁ་རྡོར་གོང་རུས་རྒྱན་སོགས་ཀྱིས་བརྒྱན་པ་ཁྱད་པར་ནང་གཟུངས་རྣམས་ཀྱང་རྣམ་འདྲེན་ཀུན་བློས་

ནང་སོར་ཨ་མེས་ཞབས་ཀྱིས་པུ་ཏྲའི་ཞལ་འབག་ལ་སྐུ་བྱིངས་བསྐྲུན་པའི་དཀར་ཆག་སོར་བཞག་ལྟ་བུས་མཛད། མེ་རིས་ཀྱི་ཁྲོད་གུར་ལྷ་བརྒྱད་འབྱུང་འདུལ་སོགས་གསར་བསྐྲུན་མཛད་ཅིང་། གཟུངས་རྣམས་ཟབ་པར་ཕུལ་ཏེ་སྟེང་དུ་གསེར་གྱི་གཉྫི་ར་རྒྱལ་མཚན་རྔ་ཐུག་ཀྱིས་ཚོགས་བཅས་གསར་བསྐྲུན་མཛད་དེ།
རབ་ཏུ་གནས་པའི་དགའ་སྟོན་བཅས་མཛད་པ་འདི་སྔོན་དུས་ནས་བཟུང་གདན་སའི་བྱང་རྒྱུད་ལ་ཆུ་གནོད་མི་འབྱུང་བའི་བཀའ་བསྒོ་མཛད་པ་བཞིན་ཕྱི་ལོ་དགུན་དུས་གྲུམ་ཆུ་སྦོས་ཏེ་བླ་བྲང་ཟམ་སྣེར་ཐོན་ཙམ་ནས་མཆོད་ཞིང་བྱ་ཕྲ་མར་ཕྱོགས་པས་རྡོ་སྐྱོར་བགྱིས་ཀྱང་བསྲུང་དཀའ་བ་བྱུང་འདུག་པ།
ཆོས་སྐྱོང་གིས་ཅུང་ཟད་ཀྱང་བཀའ་ལས་མི་འདའ་བའི་མཚན་མར་མངོན་པ་དེར་གནམ་ས་བར་གསུམ་གྱི་དྲག་པོའི་རྒྱན་དང་།
དྲུག་རྟེན་གྱི་ཚོགས་དང་བཅས་གསར་བསྐྲུན་མཛད་པ་དང་། དེའི་ལྟག་གི་དགའ་ལྡན་བླ་བྲང་འདི་ཉིད་དམངས་ནས་བརླིང་ཆོས་མཛད་དེ།
སྔར་ལས་བཀོད་པ་རབ་ཏུ་སོན་པ་འོག་གི་མགོན་ཁང་དུ་རྒྱལ་ཆེན་བསེ་ཁྲབ་པའི་གཡས་གཡོན་དུ་མདུང་དམར་ཅན་ཆོས་སྐྱོང་དུང་ཐོད་ཅན་རྣམས་སྐུ་གཟུགས་དང་བཅས་པར་གསར་བཞེངས་མཛད། བླ་མ་བདག་ཉིད་ཆེན་པོའི་ཐུགས་དམ་རྟེན་གུར་མགོན་ལྕམ་དྲལ་སོགས་སྔར་ཡོད་རྣམས་བཞུགས་སུ་གསོལ་ཏེ།
སྔགས་འཆང་བླ་མ་ཉིད་ཀྱིས་རབ་གནས་ཀྱི་མེ་ཏོག་འཐོར། རྒྱལ་བསྟན་སྲུང་བར་སླར་ཡང་བཀའ་བསྒོས་ཏེ་སྤྱན་གཟིགས་གཏོར་ཚོགས་སོགས་སྤྲིན་ལྟར་གཏིབས་ཤིང་།
བསྟན་པའི་བྱ་ར་གཡེལ་མེད་མཛད་སླད་བཞུགས་

སའི་སྟེང་དུ་གསེར་གྱི་གཉྫི་ར་དང་རྒྱལ་མཚན་རྔ་ཐུག་སོགས་ཀྱིས་བརྒྱན་ཏེ། དཔལ་ལྡན་ས་སྐྱའི་མཛེས་རྒྱན་དུ་བཞུགས་པ་དང་། འདིའི་ཤར་འདབ་ན་སྔོན་འཕགས་པ་རིན་པོ་ཆེ་རྒྱ་ཡུལ་ཕེབས་སྐབས་དྷ་རྨ་པཱ་ལཱའི་ཕྱི་རྟེན་གསེར་འབུམ་ལ་དཔོན་ཆེན་ཤཱཀྱ་བཟང་པོ་དང་ཤར་པ་འཇམ་དབྱངས་པ་རིན་ཆེན་རྒྱལ་མཚན་གཉིས་ཀྱིས་གཙུག་ལག་ཁང་སྟེང་དུ་གཡུ་རྩི་སྒྲོན་པའི་རྒྱ་ཕུབས་ཕག་སྣ་མ་བཅས་བསྐུལ་ཏེ་བཞེངས་པ་དེང་སང་གི་བར་དུ་གཡུ་ཐོག་ཅེས་གྲགས་པའི་གཙུག་ལག་ཁང་ཆེན་པོ་འདི་ན་བཞུགས་པའི་གསེར་འབུམ་ཆེན་མོ་འདིའི་འགྲམ་ན་མ་གཅིག་མཁའ་འགྲོ་འབུམ་གྱི་གསེར་འབུམ་དང་བཅས་པ་བཞུགས་པའི་གཙུག་ལག་ཁང་ལ་སྔགས་འཆང་གྲགས་པ་བློ་གྲོས།
སྔགས་འཆང་མངྒའི་མཚན་ཅན། ཡབ་རྗེ་དབང་སྡུད་སྙིང་པོ་རྣམས་ཀྱིས་ཉམས་གསོ་དང་ཁྱད་པར་འཇམ་མགོན་དབང་སྡུད་སྙིང་པོས་ལྡེབས་བྲིས་རྣམས་ཐང་ཀར་སྤོད་གནང་དང་། བླ་བྲེ་འཕེན་སོགས་ལེགས་པར་བསྩལ་ཏེ།
སྟེང་དུ་གཡུ་རྩི་སྒྲོན་པའི་རྒྱ་ཕུབས་དགོངས་པ་བཞེས་ཀྱང་ལག་རྒྱུན་མེད་པས་བཟོ་པ་ཁ་ཤས་ནས་སྒྲུབ་ཁུལ་བགྱིས་ཀྱང་ཧ་ཅང་ལེགས་པར་མ་བྱུང་བ་དེ་རྣམས་བླ་བྲང་ཤར་གྱི་ཀླུ་བྷ་སུ་དྷ་རའི་ཕོ་བྲང་སྟེང་ཕུལ་བ་འདི་ཡིན་ཚོད།
གཡུ་ཐོག་ཤར་རམ་འཇམ་ཆུ་བཞུགས་ཁྲི་ཞེས་གྲགས་པའི་ལོ་རྒྱུས་ཅུང་ཟད་གླེང་ན། སྔོན་གྱི་དུས་སུ་རྒྱ་མཚོ་དཔོན་གྱིས་གཙོས་གདན་སའི་བཀའ་ཁྲིམས་པ་རྣམས་ཆོས་ཁྲིམས་སོགས་བཅའ་བའི་སྐབས་ཀྱི་རྒྱ་མཚོ་དཔོན་གྱི་བཞུགས་ཁྲི་ཡོད་པའི་གཡས་ཀྱི་ལྡེབ་བྲིས་ལ་ས་བིར་རྗེ་བཙུན་རྩེ་མོ།
རྗེ་བཙུན་གྲགས་

པ་སོགས་བཞུགས་པ་ལ་གནས་བསྐོར་པ་དག་གི་སྡོད་ཡུལ་བྱས་པས་དུད་སྐྱོན་དང་། ཁྱད་པར་བསམ་བྲལ་འགའ་ཞིག་གིས་ལམ་ངན་དོད་པས་སྐུ་སོ་སོར་ཕུར་པ་རྟོད་དེ་ཡོ་བྱད་འགེལ་བ་དང་མི་འཚམ་པ་ལ་མཚམས་མེད་ཀྱི་ལས་གསོག་པར་ཐུགས་ཀྱིས་མ་བཟོད་པར།
དེ་རྣམས་བསྲུང་བའི་ཕྱིར་རིགས་སྔགས་འཆང་པ་ཀུན་དགའ་བཀྲ་ཤིས་ཀྱིས་གཙུག་ལག་ཁང་དུ་བསྒྱུར་ནས་རྟེན་གསར་བསྐྲུན་མང་དུ་མཛད་དེ་བཞུགས་པ་སླར་ཡང་གངས་ཅན་བསྟན་འགྲོའི་རྩ་ལག་ཨོ་རྒྱན་རྒྱལ་བའི་རྣམ་འཕྲུལ་དཔལ་ལྡན་ཆོས་སྐྱོང་གིས་རྨང་ནས་གསར་བཞེངས་མཛད་དེ་སྟེང་བླ་མ་ལྷ་ཁང་འོག་ཏུ་མགོན་ཁང་བཅས་བསྐྲུན་པར་མཛད་པའི་སྟེང་ན་སྔར་གྱི་རྟེན་གཙོ་འཇམ་དབྱངས་སེང་ཞོན།
བྲམ་ཟེ་ཆེན་པོ་ས་ར་ཧ། ཆོས་ཀྱི་རྗེ་ས་སྐྱ་པཎྜི་ཏ། གཞོན་ནུ་ནོར་བཟང་། སོག་པོའི་རྒྱལ་པོ་སྡེ་ལྔ་ལ་འཇམ་དབྱངས་གཙོ་འཁོར་ལྔ་ཟེར་བ་དང་། ས་བིར་རྗེ་བཙུན་བསོད་ནམས་རྩེ་མོ།
རྗེ་བཙུན་གྲགས་པ། ཆོས་རྗེ་ས་པཎ། འཕགས་པ་དགུང་ལོ་བརྒྱད་པའི་སྐུ་ཚད་འཕགས་པའི་ཕྱག་ནས་མ། ཡང་ཀུན་བཀྲས་པས་བསྐྲུན་པའི་འཕགས་པ། སྔགས་འཆང་བླ་མ་དེ་ཉིད་ཀྱིས་འགྲོ་མགོན་འཕགས་པའི་ཕྱི་རྟེན་ལ་ཉམས་གསོ་གནང་སྐབས་སྔགས་འཆང་བླ་མ་མངྒའི་མཚན་ཅན་ཉིད་ལས་མི་རྣམས་ཀྱི་ཁྲོད་ཕེབས་ནས་བཀའ་འདོམས་མཐར་ཕྱིན་བསྩལ་ཞིང་ཕྱི་རྟེན་གསེར་འབུམ་ཆེན་མོ་དབུ་བཙུགས་ཏེ།
ཐུགས་སྨོན་ཉམས་སུ་བསྟར་སྐབས་དྲི་བསུང་ལྷ་ཡི་དྲི་ལས་ཀྱང་ལྷག་པར་འཐུལ་བས།
ཐུགས་དད་ལྷག་པར་འཁྲུངས་ཏེ་སྒོ་རུམ་གྱི་འཕགས་པ་སྨེ་

བ་ཅན་ལ་འདྲ་ཅོག་མཛད་དེ་བཞེངས་པ་འབུམ་ཐང་ན་བཞུགས་པའང་ས་ཆེན་ཀུན་བློས་ས་འབུམ་དངུལ་འབུམ་དུ་བསྒྱུར་སྐབས་འདིར་ཕེབས་ལ་སོགས་དང་། འགྲོ་མགོན་ཕྱག་རྡོར་སོགས་འདིའི་རྟེན་རྣམས་ཀྱང་འདིར་སྤྱན་དྲངས་ཏེ་བཞུགས་སུ་གསོལ།
གཞན་ཡང་སྦྱིན་བདག་མངྒའི་མཚན་ཅན་བཅས་བཞུགས་པའི་དྲུང་ན་ས་རྒྱན་ཏིང་བདུན་ཚར་དུ་མ་དཀའ་སྤྱད་ཀ་འཕན་ཁྱད་མཚར། གནམ་རྒྱན་བཟང་གོས་འབའ་ཞིག་ལས་གྲུབ་པ། འདི་རྣམས་ས་སྐྱ་པ་དབང་སྡུད་སྙིང་པོས་སྐྱེ་རྒུའི་བསོད་ནམས་ཀྱི་ཞིང་དུ་བསྐྲུན་པ་འདི་རྣམས་དང་།
སྔོན་དུས་ཉིས་ཐོག་བླ་བྲང་དེ་ཉིད་དེང་སང་མངོན་དགའ་བདེ་ཆེན་དུ་མཚན་བསྒྱུར་ཏེ། འཇམ་མགོན་ཨ་མེས་ཞབས་ཀྱི་སྐུ་དུས་བཞེངས་གནང་འདིའང་ལོ་མང་རིང་འགྲོས་གྱིས་གཅོང་ཟོམ་ཆེ་བར་ཉམས་གསོ་རྨང་ནས་གསར་བཅོས་མཛད་དེ་ནང་དུ་མཆོད་རྫས་དང་།
སྟེང་དུ་གསེར་ཟངས་ཀྱི་རྒྱལ་མཚན་རྔ་ཐུག་བཅས་གསར་བསྐྲུན་མཛད་པ་དང་།
དེའི་བྱང་ཟུར་ཁང་བླ་བྲང་དུ་གྲགས་པ་ཉམས་གསོ་གསར་བསྐྲུན་མཛད་དེ་སྒྲོལ་དཀར་ཐོག་ཚད་མ་སྔོན་སྔགས་འཆང་ཆེན་པོས་ཐུགས་སྲས་གྲགས་པ་བློ་གྲོས་རྒྱལ། སྲས་བསོད་ནམས་དབང་ཕྱུག་རྣམས་ཀྱིས་ཉམས་གསོའི་སྐབས་ལྡེབས་བྲིས་སུ་བཞུགས་པའི་སྔགས་འཆང་ཆེན་པོའི་སྐུ།
ཚེ་དཔག་མེད། ཛམ་སེར་རྣམས་ཚར་དུ་དངར། དམར་པོ་སྐོར་གསུམ་བཅས་བཞུགས་པ་རྣམས་ཞལ་གྲངས་དེ་དང་མཐུན་པའི་འབུར་སྐུ་འདི་རྣམས་དང་།
མཐོང་དོན་གཙུག་ལག་ཁང་གི་ནུབ་ཕྱོགས་འོད་དཔག་མེད་ཀྱི་སྣང་བརྙན་འདིའང་

གསར་བསྐྲུན་མཛད་པ་དང་། གཞི་ཐོག་ཕོ་བྲང་གི་གནས་བཅུ་ལྷ་ཁང་གི་ནུབ་ཟུར་ཁྱད་བྱང་མགོན་ཁང་ཡན་ཆད་ནས་ཤར་གྱི་ཟུར་བར་ལིང་བཅོས་སྐུ་དྲིན་སྐྱོང་བ་སོགས་རགས་ཙམ་དང་། བླ་བྲང་ཤར་དང་གྲྭ་ཤར་རྣམས་ཀྱི་མཐོང་པའི་གསེར་ཟངས་རྒྱལ་མཚན་སོགས་གསར་བསྐྲུན་རྒྱ་ཆེར་མཛད་པ་འདི་རྣམས་དང་ལྷ་ཆེན་སྤྲུལ་པའི་གནྡྷོ་ལ་ཆེན་པོའི་ཁྱམས་སྟོད་དུ་གོང་དུ་བཀོད་པ་བཞིན་གསེར་ཁྲི་ཆེན་མོའི་ལྟག་གི་རྒྱལ་བ་ཚེ་མཐའ་ཡས་དང་།
དེའི་གཡས་གཡོན་དུ་རྣམ་པར་རྒྱལ་མ་དང་། སྒྲོལ་དཀར་ཡིད་བཞིན་འཁོར་ལོ། གོང་དུ་སྨོས་པ་བཞིན་གང་གི་སྐུ་མཆེད་གཅུང་པོའི་ནང་རྟེན་བཅུ་གཅིག་ཞལ་རྣམས་ཀྱི་སྣང་བརྙན་རྣམས་གསེར་དངུལ་སྦྲགས་མ་ལས་གྲུབ་པ།
རིན་ཆེན་དུ་མས་རྒྱན་སྤྲས་པ་འདི་རྣམས་དང་། གང་གི་གདུང་སྲས་བདེ་གཤེགས་མཐུ་སྟོབས་དཔལ་འབྱོར་གྱི་ནང་རྟེན་དངུལ་གྱི་གདུང་རྟེན་ཚ་གསེར་མ་རིན་ཆེན་དུ་མས་སྤྲས་པ་བཅས་གསར་བཞེངས་རྒྱུད་སྡེ་ནས་བཤད་པའི་གཟུངས་ཡོངས་རྫོགས་རབ་གནས་ཀྱིས་མཐའ་བརྒྱན་པ་བཅས་མཛད།
རྒྱལ་ཆེན་ཐང་དུ་གྲགས་པ་འདི་ན་སྔོན་དུས་རྒྱལ་ཆེན་བཞི་གཡས་གཡོན་དུ་བྲིས་པ་ཡོད་ཀྱང་མི་སྲུན་པ་འགའ་ཞིག་གིས་ཉམས་ཆག་བཏང་བ་རྣམས་ས་ཆེན་ཀུན་བློའི་སྐུ་དུས་བཞི་ཆར་ཕྱོགས་བསྒྲིགས་ཀྱིས་བྱང་ལྡེབ་ཏུ་སྤོ་བར་མཛད་ཀྱང་།
སྔར་གྱི་སྣང་ཚུལ་མངོན་དུ་གྱུར་པ་ཐུགས་ཀྱིས་མ་བཟོད་པར་ད་ལྟའི་རྒྱལ་ཆེན་བཞི་འབུར་སྐུ་འགྲོ་བའི་དོན་ལ་རིང་ཚུལ་བཞེངས་སྟབས་ཅན་ཐོག་སོ་གཉིས་ཙམ་འདི་རྣམས་གཟུངས་རྣམས་རྒྱུད་སྡེ་ནས་བཤད་པ་བཞིན་སྒྲུབ་པར་

མཛད་པ་འདི་རྣམས་དང་། དེའི་ལྕགས་སྒོ་གཡས་གཡོན་གྱི་སྲིད་པའི་འཁོར་ལོ་ཆ་ལྔ་པ་དང་། མངོན་པ་ནས་བཤད་པའི་འཇིག་རྟེན་སྣོད་བཅུད་ཀྱི་འཁོར་ལོའི་ལྡེབ་བྲིས་འདི་རྣམས་ཐོག་ཕིབས་བཅས་གསར་བསྐྲུན་མཛད།
གཙུག་ལག་ཁང་གི་སྒོ་ཁང་དུ་འཁོར་ལོ་འདི་དག་བྲིས་པའི་དགོས་པ་ནི་ལས་འབྲས་ལ་རྨོངས་པས་སྲིད་པ་འདི་དག་ཏུ་ལས་དང་མཐུན་པར་སྐྱེས། དེ་དག་གིས་སྡུག་བསྔལ་མྱོང་ནས་བདེ་འགྲོར་སྐྱེས། རྟེན་དེ་ལ་ངེས་འབྱུང་སྐྱོ་ཤས་ཀྱིས་སྲིད་པ་ལ་ཆགས་བྲལ་བྱེད་དགོས།
མ་ཐུབ་ན་སླར་ཡང་འཁོར་བར་ལུ་གུ་རྒྱུད་དུ་འཁོར་བས་ལམ་ཆོས་དང་མཇལ་དུས་འདིར་སྲིད་པ་འདི་དང་སྡུག་གྱིས་ཐུབ་པ་ཞིག་བྱའོ་སྙམ་པའི་ངེས་འབྱུང་བསྐྱེད་ཕྱིར་འདུ་ཁང་གི་སྒོར་བྲིས་པ་ལགས།
ལྷ་རྩེ་ཐེག་ཆེན་ཕོ་བྲང་གི་ནུབ་ཏུ་ཨོ་རྒྱན་རིན་པོ་ཆེ་གཙོ་འཁོར་སྣང་བརྙན་ངོ་མཚར་ཅན་འདི་རྣམས་ཀྱང་གསར་བཞེངས་མཛད། འདིའི་ནང་གཟུངས་སུ་གུ་རུ་རིན་པོ་ཆེ་དེ་ཉིད་བཙན་པོ་ཁྲི་སྲོང་ལྡེ་བཙན་ལ་དགུང་ལོ་བརྒྱད་པ་ལྟ་བུར་བསྟན་ཏེ་རྡོ་ལ་ཞབས་རྗེས་བཞག་པ་དེ་ཉིད་གཙོ་བོར་བཞུགས་པའི་རིང་བསྲེལ་རྣམ་བཞིས་ཕྱུར་བུར་བཀང་སྟེ་རབ་གནས་མཛད་པ་པོ་ཡང་སློབ་དཔོན་ཉིད་དང་རྣམ་དབྱེ་མེད་པར་ལུང་གིས་བསྔགས་པས་ན།
དེང་སྐབས་སློབ་དཔོན་དངོས་དང་རྣམ་དབྱེ་མ་མཆིས། སྣང་བརྙན་འདི་དང་། ཐིགས་གཡབ་ཤར་ལྷོ་ནུབ་གསུམ་དང་ཕུར་ཁང་ཁྱམས་སྟོད་སྨད་ཐོག་ཁའི་ཞལ་བ་རྣམས་ཉམས་གསོ་གསར་བརྡུང་མཛད་པ་དང་།
དེ་རྣམས་ཀྱི་ཤར་ལྷོའི་མཐིལ་གྱི་འཇམ་ཁྲོས་ལྷ་ཁང་ངམ་འཇིགས་བྱེད་ལྷ་ཁང་དུ་གྲགས་

པ་འདིའང་གསར་ལྡེབ་མཛད་པ་སྔགས་འཆང་བླ་མ་རང་ཉིད་ཀྱི་ཐུགས་བསྐྱེད་རྨད་དུ་བྱུང་བས་བསྐྲུན་པ་འདི་ལ་དགོས་པ་རྟེན་འབྲེལ་ལམ་ལ་ཉེ་བ་འདི་ལ་ཉེ་བར་མཁོ་བའི་ས་གསོགས་སྐབས་རྐྱེན་དབང་དུ་སྐྱེས་དར་མ་ཞིག་སོང་བའི་དུར་ས་འདྲེས་པས་དྲག་པོའི་གཞུང་ལས་གནས་ཁང་དུར་ཁྲོད་རོལ་པའི་གཞལ་ཡས་ཁང་ཞེེས་པ་དེ་རང་བྱུང་བས་གཞལ་ཡས་ཁང་ངམ་ལྷ་ཁང་གི་སྟེང་གི་ཆར་རིགས་ཀུན་ཁྱབ་བདག་རྡོ་རྗེ་འཆང་ཀུན་དགའ་བློ་གྲོས།
འཇིགས་བྱེད་རྭ་ལུགས་ལྷ་བཅུ་གསུམ་མའི་བླ་མ་བརྒྱུད་པའི་སྣང་བརྙན་རྣམས་གཡས་གཡོན་དུ་བཞུགས་པའི་འོག་དཔལ་རྡོ་རྗེ་འཇིགས་བྱེད་ཀྱི་དཀྱིལ་འཁོར་གྱི་ལྷ་ཚོགས་རྣམས་ཀྱི་སྣང་བརྙན་འབུར་སྐུ་བཞུགས་པའི་མེ་རིས་ཀྱི་ལྡེབ་ཏུ།
བདེ་ཀྱཻ་གསང་གསུམ་གུར་མགོན་ལྷ་བཅུ་གཉིས་བེག་རྩེ་ལྕམ་སྲིང་བཅས་བཞུགས་པ་དང་། དེ་འོག་འཆི་བདག་ལས་ཀྱི་གཤིན་རྗེ་ཡབ་ཡུམ་ལ་འཁོར་རྣམས་ཀྱིས་བསྐོར་བ་དང་།
སྒོ་ལོགས་གཡས་ན་དུས་དགྲའི་དབང་པོ་མ་ཧེ་ཞལ་ཅན་བདག་ཆེན་དབང་གི་མཚན་འཆང་དྲག་ཆས་ཀྱི་རྣམ་པ་ལ་ཐུགས་སྲས་ཟུང་བཅས་འཁོར་ཚོགས་ཀྱིས་བསྐོར་བ་རྣམས་བཞུགས་པས་འབུར་སྐུ་ཐམས་ཅད་བདེ་བར་གཤེགས་པའི་རིང་བསྲེལ་གཙོ་བོར་གྱུར་པའི་རིང་བསྲེལ་རྣམ་བཞིས་ཕྱུར་བུར་བཀང་ཞིང་།
ཁྱད་པར་རྡོ་རྗེ་འཇིགས་བྱེད་གཙོ་འཁོར་རྣམས་ཀྱི་ཐུགས་ཀར་ལྕགས་ལས་གྲུབ་པའི་དྲག་རྡོར་འདོད་གསོལ་བཅས་བཞུགས་ཤིང་ལྡེབ་རིས་རྒྱུ་སྐར་ཉི་ཤུ་རྩ་བརྒྱད་སོགས་ལྡེབ་བྲིས་ཀྱི་ཚོགས་ཀྱང་མང་བར་བཞུགས་པའི་སྟེང་གི་ཆ་ལ་ཞིང་ལྤགས་ཀྱི་བླ་བྲེ་མི་

རོ་རེངས་པོ་མགོ་ལག་རྐང་པ་དོན་སྙིང་ནང་ཁྲོལ་གྱི་འཕན་ཛར་སོགས་ཀྱིས་བརྒྱན་པ་གནས་འདིར་བཞུགས་པ་ཙམ་གྱིས་སྐྱི་གཡའ་བར་བྱེད་པ་སྭཽ་མ་པུ་རིའམ་དུར་ཁྲོད་སོ་སའི་གླིང་དང་ནམ་ཡང་གཉིས་སུ་མེད་པའི་སྟེང་ན་རྔ་ཐུག་གི་ཚོགས་དང་།
གསེར་གྱི་གཉྫི་ར། སྤེན་བད་ལ་གསེར་གྱི་མཎྜལ། བད་ཕུར་རེ་རེ་བཞིན་དྲིལ་བུ་སྐུལ་བྱེད་འཕན་དང་བཅས་པ་འདི་དག་རྗེ་བཙུན་ས་སྐྱ་པའི་བསྟན་ལ་འཁུ་བའི་དམ་སྲིའི་གཤེད་དུ་སྔར་མེད་གསར་བསྐྲུན་མཛད་པ་འདི་གང་ལ་བཏབ་པར་མཛད་པའི་ལོ་ཁམས་མི་གསལ་ཡང་སྦྱིན་བདག་བཞེངས་པའི་སྐབས་ན་ཐུགས་སྲས་ཟུང་བཅས་གསུངས་ལུགས་ལ་དཔག་ན་ཡབ་རྗེ་པདྨའི་མཚན་ཅན་དང་།
ཕུན་ཕོ་ཀུན་རིན་པ་ཟུང་འཁྲུངས་ཟིན་ནས་བདེ་མཆོག་ཕོ་བྲང་གི་སྔོན་ཙམ་འབྲུག་སྦྲུལ་གང་རིགས་ཞིག་ལ་གསར་འདེབས་མཛད་པ་འདྲའོ།
།གཞན་ཡང་ཁའུ་བྲག་རྫོང་གི་འདུ་ཁང་ངམ་དེང་སང་བླ་མ་ལྷ་ཁང་དུ་གྲགས་པ་རྨང་ནས་ཉམས་གསོ་གསར་བཞེངས་བཀོད་ལེགས་འདི་བཞིན་བསྐྲུན་ཏེ།
རྟེན་འབུར་སྐུ་རྡོ་རིང་པས་བཞེངས་པ་ལམ་འབྲས་བརྒྱུད་པ། སྙིགས་དུས་བསྟན་པའི་ཉི་མ་སྔགས་འཆང་ཆེན་པོས་བཞེངས་པའི་ལམ་ཟབ་བརྒྱུད་པ་མི་ཚད་མ་སོགས་ལ་ཉམས་གསོ་གསེར་ཆབ་བསྐྱར་འབུལ་ན་བཟའ་གསར་སྒྲོན།
ལྡེབ་བྲིས་རྗེ་བཙུན་ས་སྐྱ་པའི་གདུང་རབས་རིན་ཆེན་ཕྲེང་བ། བདེ་མཆོག་ཡུམ་བཀའ་བརྒྱུད་པ་གུར་ལྷ་བརྒྱད་སོགས་ལྡེབ་བྲིས་རྣམས་ཐང་ཀ་ལ་སྤོར་གནང་ས་རྒྱན་གནམ་རྒྱན་བཟང་གོས་འབའ་ཞིག་ཀ་འཕན་ཁྱད་དུ་འཕགས་པའི་ཚོགས་བཅས་བསྐྲུན་པ་འདི་ཡིན་ལགས།
འདི་

སྟེང་བཞུགས་ཁང་ཁྲོལ་ཆེན་བཀོད་ལེགས་སྤེན་བད་སྟེང་དུ་གསེར་འཕྲུ་གསེར་ཟངས་རྒྱལ་མཚན་སོགས་གནས་འདི་མཛེས་ཤིང་ཞིང་སྐྱོང་དགྱེས་པའི་མཆོད་རྫས་སུ་བསྐྲུན། མགོན་ཁང་མདུན་གྱི་གཞུང་ལམ་ཕྱག་འཚལ་སྒང་དུ་གྲགས་པའང་སྔོན་དཀར་གོང་སྤུངས་པ་ལ་དར་ལྕོག་སྒྲོན་པ་ཞིག་ལས་མེད་པ།
ད་ལྟ་མཎྜལ་བཀོད་ལེགས་དབུས་སུ་ངོ་བོ་ཞིང་སྐྱོང་དྲག་པོ་གཟི་ལྡན་དབང་ཕྱུག་བཞུགས་ཀྱང་གདུལ་བྱའི་སྣང་ངོར་ཇོ་དར་གསེར་འཕྲུ་ཅན་ཕྱོགས་བཞི་ཡུམ་ཆེན་སྐུ་མདོག་མཐུན་པའི་དར་ལྕོག་ཅན་འདིའང་བསྐྲུན་ཞིང་།
དེ་དུས་ཀྱང་རླུང་དམར་ཤིན་ཏུ་ཆེ་བ་བྱུང་ཡང་དོན་འབྲས་ད་ལྟར་གདུང་བརྒྱུད་གེགས་མེད་ཕེབས་ཐུབ་པའི་རྟགས་དགུང་གྲངས་སོ་བརྒྱད་པ་ལྕགས་སྤྲེལ་ཟླ་བ་བརྒྱད་པ་ཡན་གྱི་མཛད་འཕྲིན་རགས་ཙམ་སྔར་སྨོས་པ་བཞིན་དང་།
ཁྱད་པར་གཙུག་ལག་ཁང་ཉམས་གསོ་གསར་བསྐྲུན་མཛད་པ་སོགས་འདི་དུས་ཀྱི་ལྷ་ཁང་མཁན་ཆེན་ཀུན་དགའ་དཔལ་བཟང་གིས་ལྕགས་བྱ་ལོར་མཛད་པའི་གདན་ས་འདི་ཉིད་ཀྱི་རྟེན་བཤད་ཆེན་མོ་སོགས་ནས་བཏུས་པ་བཅས་དེ་ལྷག་གི་ཞིབ་ཆ་མ་རྙེད་པ་དང་།
དེ་ནས་ལྕགས་སྤྲེལ་ཟླ་བ་བརྒྱད་པའི་འཕྲོ་ནས་ས་སྦྲུལ་ཟླ་བ་བཞི་པའི་ཚེས་བཅུ་དྲུག་བར་འཚོ་ཞིང་བཞུགས་པའི་ལོ་ཧྲིལ་པོ་བརྒྱད་དང་ཟླ་བ་བདུན་དང་ཞག་བཅུ་དྲུག་གི་རྟོགས་བརྗོད་རྣམ་ཐར་སོགས་མཛད་འཕྲིན་བསམ་གྱིས་མི་ཁྱབ་པ་ཡོང་བ་གཞིར་གྲུབ་ཀྱང་དེང་སྐབས་ལོ་མང་སོང་རྐྱེན་གཏམ་རྒྱུད་སྒྲ་དག་མིན་སྣ་ཚོགས་བརྗོད་པ་ལས་ལོ་རྒྱུས་ཞིབ་པར་ཡིག་འཁོད་ཀྱི་ཟིན་བྲིས་སོགས་ཆེར་མེད་རྐྱེན་ཞིབ་ཆ་འབྲི་

བར་རྔོ་མ་ཐོགས་ཀྱང་། གཞན་ནས་ཐོར་བུ་བྱུང་བ་འགའ་རེ་གུང་བསྟུན་ཏེ་སྒྲོ་བསྐུར་སྤངས་ཏེ་ཅུང་ཟད་འབྲི་ན། ལྕགས་བྱ་སོགས་ལོ་འདི་རྣམས་སྔ་ཕྱི་གང་རིགས་སུ་ལྷ་ཆེན་ལྕགས་རིའི་བྱང་སྤེལ་ལྷ་ཁང་འདི་བཞིན་རྩ་བ་ནས་གསར་བསྐྲུན་གྱི་ནང་དུ་ཕྱིས་བྱོན་གདུང་བརྒྱུད་སྲི་སྐེག་གི་བར་གཅོད་ཀྱིས་མི་ཚུགས་པའི་ཕྱིར་བདུད་འདུལ་མཆོད་རྟེན་སྐེག་སྲི་ཟིལ་གནོན་གྱི་འདྲ་སྐུ་རིན་པོ་ཆེ་སོགས་རྟེན་རྣམས་བྱིན་འདམ་ཁྱད་པར་ཅན་དུ་མ་ལས་བསྐྲུན་པ་གཟུངས་རྫོགས་རབ་གནས་བཅས་མཛད་པ་འདི་རྣམས་དང་།
དེའི་ལྷོ་ནུབ་ལྕོག་སྤེལ་དུ་འདུ་ཁང་ཀ་བ་བཅུ་དྲུག་པ་སྡོམ་གསུམ་རབ་དབྱེར་གཞུང་སྐྱོར་མཛད་པར་དམིགས་ཏེ་ནང་གི་རྟེན་འཇམ་མགོན་ས་པཎ་གྱི་སྐུ་འདྲ་རིན་པོ་ཆེ་རིང་བསྲེལ་རྣམ་བཞིས་ཕྱུར་བུར་གཏམས་ཏེ།
རབ་གནས་ཅན་གསར་བཞེངས་མཛད་པར་ས་པཎ་ལྷ་ཁང་དུ་གྲགས་པ་དེ་ཡང་ཉིད་མཛད་སྐེག་སྲི་ཟིལ་གནོན་གྱི་སྐུ་འདྲ་བཅས་གོང་དང་གཉིས་ཆར་རྩེར་གསེར་ཟངས་ཀྱི་རྒྱལ་མཚན་གྷམ་བྷིར་སོགས་ཀྱིས་བརྒྱན་ཅིང་།
ནང་དུ་གོས་ཀྱི་བླ་བྲེ་འཕན་སོགས་མཆོད་རྫས་དུ་མས་མཛེས་པ་འདི་རྣམས་གསར་བསྐྲུན་མཛད་པ་དང་།
གཞན་ཡང་པཎ་ཆེན་གཞུང་བརྒྱ་པའི་གདན་ས་ཆོས་འཁོར་ལྷུན་པོའི་ངོས་སུ་སྐུ་རྟེན་མཆོད་གསར་སྦྱོར་མང་དུ་སྣང་བས་མཚོན་ད་དུང་འདིར་མ་འདུས་པ་ཡོད་པར་ཤེས་པར་མཛོད། གཞན་ཡང་ཁའུ་ཆུ་ཚན་འོ་བསིལ་འདི་བཞིན་འགྲོ་མགོན་དབང་གི་མཚན་འཆང་འདི་ཉིད་ཀྱི་ཆབ་ཚན་ཡིན་སྐད་དང་།
བླ་མ་གཉིས་མེད་དུ་གྲགས་པའི་ཆབ་ཁ་འདིར་འཇམ་མགོན་ཀུན་བློས་ཀྱང་

བཞུགས་འདུག་པ་དེ་དུས་གསར་བསྐྲུན་མཛད་གྲས་དང་། གཞན་ཆབ་ཚན་སྐབས་ཁྲི་པའི་བཞུགས་ཡུལ་ད་ལྟ་སྤེལ་རིལ་དུ་གྲགས་པ་དང་། ཕྱག་གཉེར་བན་ཚང་པ་སོགས་སྡོད་ཡུལ་སྔ་དུས་ཁང་ཕྲན་དུ་མ་ཡོད་ཚོད་འདུག་པ་ཕལ་ཆེར་སྐུ་ཐོག་འདིར་བྱུང་འདྲ་བ་དང་།
གཞན་ཡང་ཡབ་རྗེ་ཀུན་བློའི་སྐུ་དུས་བཞེངས་གནང་གི་གསེར་གྱི་འདྲེན་ཆས་གསུམ་གྱིས་སྐུ་ཐོག་འདིར་ཁོམ་མིན་ལ་བརྟེན་གསེར་གྱི་འདྲེན་ཆས་དཀར་སྟེགས་བཟེད་ཞལ་བཅས་གཅིག་འཕར་བ་འདི་དང་།
གསེར་ཏིང་ཆེ་བ་འདི་ཉིད་བཅས་ད་ལྟ་གསོལ་ཆེའི་རྩིས་ཁྲའི་ཐོག་ཡོད་པ་འདི་རྣམས་གསར་བསྐྲུན་མཛད་པ་དང་། དགུང་གྲངས་བཞི་བཅུར་ཕེབས་པ་ཆུ་ཁྱི་ལོའི་མཇུག་ཙམ་ནས་བདག་ཆེན་དབང་གི་མཚན་ཅན་ཉིད་དང་།
གདུང་སྲས་རྒྱལ་ཡུམ་སྐུ་གཞོན་དམ་ཚིག་སྒྲོལ་མ། མཛོད་པ་དྲུང་རིགས་བན་ཚང་པ་སོགས་ཞབས་འབྲིང་པའི་འཁོར་ཚོགས་སྔོན་ལམ་བཞིན་དང་བཅས། གངས་ལྗོངས་ས་ཡི་ཐིག་ལེ་ལྷ་ལྡན་རྒྱལ་ཁབ་ཆེན་པོ་སོགས་གོང་ས་ཡན་ཕྱིན་གྱི་མཇལ་ཕྱག་ཏུ་ཆིབས་སྒྱུར་མཛད་སྒོ་རྣམས་ཕལ་ཆེར་ཤིང་གླང་ལོར་ཡབ་རྗེ་ཀུན་བློ་ཡབ་སྲས་གསུམ་བཅས་ཕེབས་སྐབས་ལ་ཆ་བཞག་མཛད་དམ་སྙམ་པ་དེ་སྐབས་འཇམ་མགོན་ཀུན་བློས་མཛད་པའི་འགྲུལ་ཕེབས་བཅའ་ཡིག་ཉུང་ངུ་ཞིག་ཡོད་པ་གཞིར་མཛད་ནས།
བཅའ་ཡིག་རྒྱལ་བསྟན་རབ་རྒྱས་ཞེས་པ་གསར་བཀོད་མཛད་དེ་སྒར་པ་རྣམས་ཀྱི་བྱེད་སྒོ་ཆེ་ཕྲ་དེ་བཞིན་དགོས་པའི་བཀའ་བསྒྱུར་དང་བཅས།
སྔར་ལམ་མགོན་ཁང་རྣམས་སུ་ལམ་གཏོར་སོགས་མཛད་ནས། བར་ལམ་ཞག་ཐོག་

རྣམས་སུ་སྤྲོ་ཁང་འགྲོགས་འགྲོས། ཕྱི་ཁུར་འགྲོགས་འགྲོས་གཟིམ་གུར་སོགས་དང་། ཕྱག་གཉེར་བན་ཚང་པ་སོགས་ཁོངས་སོ་སོའི་སྡོད་གུར་བཅས་སྒར་སྒྲིགས་ཀྱི་ཕེབས་སྲོལ་སྔ་ལམ་བཞིན་མཛད་ནས། བར་ལམ་ཨེ་ཝཾ་ཆོས་ལྡན་དུ་འཁྱུག་ཙམ་ཕེབས་པ།
ཚོགས་ཆེན་ལ་གནས་བཅུའི་རྗེས་གནང་། ཐར་རྩེར་གུ་རུ་དྲག་དམར་གྱི་དབང་དང་། ཚེ་དབང་བྱད་གྲོལ་སོགས་མཛད་པ་སྤྱི་སྒེར་ནས་གསོལ་སྟོན་དངོས་འབུལ་སོགས་རྒྱ་ཆེ་བར་ཞུས་ཏེ།
གཞིས་རྩེར་རྫོང་དཔོན་དང་། བཀྲས་ལྷུན་སོགས་ནས་ཕེབས་བསུ་ཐབ་བསུ་རྒྱས་པ་དང་བཅས་པན་ཆེན་རིན་པོ་ཆེ་བློ་བཟང་བསྟན་པའི་ཉི་མའི་མཇལ་ཕྱག་དང་ཕར་ཚུར་གནང་སྐྱེས་སོགས་སྔར་ལམ་ལྟར་མཛད་སྙམ་སེམས་ཞིང་།
དེ་ནས་གདན་བཏེག་སྟེ་ཕེབས་ལམ་རོང་བརྒྱུད་ཕེབས་ཚོད་གྱི་བར་ལམ་ཞལ་མཇལ་ཞུ་བ། ཆོས་འབྲེལ་དབུལ་ཕོངས་རིགས་ལ་སྦྱིན་གཏོང་། དགོན་ཁག་རྣམས་ལ་མང་འགྱེད། གདུལ་བྱ་རྣམས་རེ་བ་སྐོང་བཞིན་པར་ལྷ་ལྡན་དང་ཉེ་བར་གོང་ས་མཆོག་ནས་མཚམས་ཞུ་མཇལ་དར།
མཉེས་སྤྲོ་ལེ་ཚན་སོགས་ཐོག་མའི་གཟིགས་གསོལ་དང་། རང་རེ་ནས་འཚམས་འབུལ་བ་མངགས་ཤིང་། སྐྱེད་ཚལ་ཀླུ་ལྡིང་དུ་རྩེ་ཤོད་ཐབ་བསུ་གསོལ་སྟོན་དྲུང་རིགས་སེར་སྐྱ་སུམ་ཅུ་སྐོར་གྱི་ཕེབས་བསུ་བ་རྣམས་དང་བཅས་བཞུགས་མཚེར་ཡབ་གཞིས་ལྷ་ཀླུ་དགའ་ཚལ་དུ་གདན་ཆགས་ཏེ།
རྩེ་ཤོད་རྣམས་ནས་ཇ་ཞུས་འཚམས་ཞུའི་མཇལ་དར་བཅས་ཕེབས་ཤིང་།
དེ་ནས་མི་རིང་བར་རྩེ་དྲུང་འཛིན་གཉིས་པའི་ཞབས་གཡས་ཁང་དུ་མཇལ་ཕྱག་ཏུ་

ཆིབས་བསྒྱུར་ཏེ་དཔོན་འཁོར་རྣམས་རྡོ་རིང་ཕྱི་ནང་སྡེ་ཡངས་ཤར་བཅས་པར་སྔར་གཏིང་ཆིབས་ཞོལ་ལུགས་སོགས་མ་མཛོལ་བའི་སྒོ་ནས་གོང་ས་རྒྱལ་དབང་ཐམས་ཅད་མཁྱེན་པ་བློ་བཟང་འཇམ་དཔལ་རྒྱ་མཚོ་བསྟན་པའི་དབང་ཕྱུག་དཔལ་བཟང་པོའི་གསེར་ཞལ་མཇལ་བར།
མཎྜལ། རྟེན་གསུམ། འགྱོགས་དར་ནང་མཛོད་འབུལ་མཚོན་རྒྱ་ཆེར་བསྟབས་པ་སོགས་དང་། དངོས་གཞི་ཁྲི་མཇལ་སྐབས། མགོན་པོ་གང་གི་སྐུ་མདུན་དུ་བན་ཚང་པ་དང་བཅས་བཞེངས་ཏེ་མཎྜལ་འབུལ་བ།
རྟེན་གསུམ་གྱི་བཤད་པ་སོགས་དང་དངོས་འབུལ་གསེར་དངུལ་གྱི་ཚན་གྲངས་རྒྱ་ཆེ་སྤམ་མཐོ་བ་འབུལ་བ་སོགས་ཤིང་གླང་ལོ་འཇམ་མགོན་ཀུན་བློའི་སྐུ་དུས་ཀྱི་ལམ་བཞིན་མཛད་ཡོད་འགྲོ་སྙམ་པ་དང་དེ་ནས་གཞུང་ས་མཆོག་ནས་སྔ་བར་ཕྱི་གསུམ་དུ་ཇ་མར་རྩམ་འདུར་ཆག་སོགས་དོ་ལྔ་བཅུ་སོགས་ཀྱི་ཟུར་གསོལ་གྱ་ནོམ་སོགས་འབུལ་བར་མཛད་ཅིང་།
དེ་རིང་ལ་ཇོ་ཤཱཀ་རྣམ་གཉིས་སོགས་ལྷ་ས་ཐིལ་དང་།
རྩེར་འཕགས་པ་ལོ་ཀེ་ཤྭ་ར་དང་། གསེར་གདུང་ཁག་སོགས་ལ་སྣ་ལྔའི་མཆོད་འབུལ་ཁྲུས་གསོལ་རབ་གནས་རྒྱས་པར་མཛད་སྙམ་པ་དང་། དེ་མཚམས་གོང་ས་མཆོག་ནས་དཔལ་ཆེན་རྡོ་རྗེ་གཞོན་ནུའི་སྟོད་ལས་ཀྱི་དབང་།
ཉང་གཏེར་གུ་རུ་དྲག་དམར་གྱི་དབང་སོགས་བཞེས་པ། གུར་དྲག་དབང་གི་སྐབས་གོང་ས་ཆེན་པོ་ཉིད་ནས་བདག་ཆེན་དབང་གི་མཚན་ཅན་འདི་ཉིད་གུར་དྲག་དངོས་སུ་གཟིགས་པ་སོགས་ཀྱི་ངོ་མཚར་ཀྱང་བྱུང་།
དོན་དུ་བདག་ཆེན་འདི་ཉིད་རང་རེ་གདུལ་བྱ་རྣམས་ཀྱི་སྣང་ངོར་མིར་སྣང་བ་ཙམ་ལས་

དོན་དུ་པདྨ་འབྱུང་གནས་ཉིད་ལས་གཞན་དུ་མ་འདས་པའང་སྐྱེས་ཆེན་དམ་པ་ཕན་ཚུན་གཟིགས་སྣང་འདི་ཉིད་ཀྱིས་གྲུབ། དེ་ནས་གཞུང་ས་མཆོག་གི་བཀའ་དགོངས་མཐའ་དམག་བཟློག་ཐབས་སུ་ལྷ་ལྡན་གྱི་ཕྱོགས་བཞིར་མནན་པའི་སྟེང་མཆོད་རྟེན་འདེབས་པ།
རྡོ་རྗེ་གཞོན་ནུ་སོགས་གཏོར་བཟློག་ཀྱང་མང་དུ་མཛད་སྐད་དང་། ཆུ་ཕག་དབྱར་ཟླ་གང་རིགས་ཞིག་ལ་རྒྱལ་ཡུམ་དམ་ཚིག་སྒྲོལ་མ་ཞེས་རང་བྱོན་མ་སྐུ་ཆུང་བ་དེ་ཉིད་ལ་ངག་དབང་ཀུན་དགའ་རྒྱལ་མཚན་ལྷ་ཀླུར་དགའ་ཚལ་གྱི་མཆོར་ཁང་དེ་ཉིད་དུ་སྐུ་བལྟམས་པ།
རྒྱང་ཙམ་ནས་གོང་ས་མཆོག་མཇལ་སྐབས་སྐུ་པང་དུ་བཞེས་ཤིང་དབུ་ཕུད་འབུལ་གནང་གིས་ངག་དབང་འཇམ་དཔལ་བདེ་ལེགས་རྒྱ་མཚོ་ཞེས་པའི་མཚན་གྱི་ཅོད་པན་སྩོལ་བར་མཛད་པ་སོགས་གཟིགས་བཟོས་ཆེ་ཁར་གདན་ས་འདི་ཉིད་ཀྱི་དགོན་ལག་ཟངས་ལྡན་ཆོས་སྡེས་མཚོན་སྤུ་དཀར་གཞིས་མ་ལག་གཏན་ཚིགས་དང་བཅས་པ་དང་།
སྔར་ཡོད་ཆོས་གཞིས་ཁག་ལའང་འབྱེད་ཕྲ་རྒྱབ་གནོན་གཏན་ཚིག་བཅས་འབུལ་སྦྱོར་མཛད་པ་མ་ཟད།
སྐུ་ཐོག་འདི་ལ་ས་རྟ་རྒྱ་བོད་དཔྱད་མཚམས་ཞེས་སྔོན་ས་སྤྲེལ་ལོར་གོར་བོད་ཟིང་ཞི་སྐབས་ནས་འདི་གའི་ཆོས་གཞིས་རྣམས་ལ་དེ་སྔ་ནང་ཁྲལ་ཁག་ལས་ཕྱི་ཁྲལ་རྨོན་རྔོད་དམག་རྨ་བྱ་ལྷ་ཐིལ་གྱི་མཇལ་སྐྱེས་ཙམ་ལས་གཞན་པའི་ཁྲལ་མེད་ཀྱང་།
ས་སྤྲེལ་གོར་བོད་ཟིང་ཞི་ནས་བཟུང་ལམ་གཏོགས་འཁྲི་སྒྲུབ་གཞུང་བླའི་རྫོང་གཞིས་ས་ཁོངས་སྤྱི་འགྲོས་ལྟར་སྒྲུབ་དགོས་ཀྱང་།
ད་ཕྱིན་སྔོན་ལམ་ལྟར་གྱི་སྟེང་གོང་ས་མཆོག་དང་གོང་མའི་སྐུ་ཚབ་ཨམ་བན་

ཕེབས་བཞུད་མ་གཏོགས་གཞན་རྩ་ཆག་གི་གཏན་ཚིགས་རྒྱ་བོད་སྐད་གཉིས་ཤན་སྦྱར་མ་གཙང་བཙན་བསྩལ་བ་སོགས་མངའ་འབངས་རྣམས་ལ་མི་འཇིགས་པ་སྐྱབས་ཀྱི་སྦྱིན་པས་འཚོ་བར་མཛད་པ་སོགས་རྒྱལ་དབང་པདྨ་ཀ་ར་དངོས་དང་རྣམ་དབྱེར་མ་མཆིས།
དེ་ནས་ཐོན་ཕྱག་སོགས་རིམ་པར་ཞུ་གནང་གིས་གཞུང་ས་མཆོག་ནས་ཕེབས་ཟོས་ཕེབས་སྐྱེལ་སོགས་བླ་ན་མེད་པའི་སྐུ་ཟོས་དང་བཅས་གདན་བཏེག་སྟེ། བདག་ཆེན་རང་སྐུ་རྐྱང་ནི་བྱང་རྭ་སྒྲེང་།
སྟག་ལུང་སོགས་ལའང་ཕེབས་ཚོད་འདུག ཡུམ་སྲས་བྱིངས་རྣམས་སྔ་ཕྱི་གཅིག་འཛོམ་དུས་མཛད་པ་ཇི་ལྟར་ཡིན་རུང་། དེ་ནས་རྒོད་རྒལ་ལ་བརྒྱུད་དབུས་ལྷོ་ཁར་མཉམ་ཕེབས་ཀྱི་བསམ་ཡས་སུ་རྒྱང་ཙམ་བཞུགས་ཏེ་མཆིམས་ཕུ་དང་གཡའ་མ་ལུང་སོགས་ལ་གནས་གཟིགས་དང་།
དེ་སྐབས་རབ་འབྱུང་པར་ཕུར་དབང་སྟོད་ལས་སྨད་ལས་སོགས་བསྩལ་བར་བསམ་ལྕོག་དཔེ་གར་གླིང་གི་སྟེང་ལྷ་ཁང་ཞིག་ཏུ་གནང་བ་ཞུ་མཁན་ཀྱང་མང་རབ་ཀྱི་བྱུང་ཚོད་གྱིས་ལིང་ག་རྣམས་ལ་ཞིང་བཅུ་ཚང་པའི་དགྲ་བགེགས་རྣམས་འགུགས་གཞུག་སྐབས་ཟན་ལིང་ལ་འཕར་གཡོ་དྲག་ཏུ་བྱུང་ཞིང་ཟན་ལིང་དངོས་ནས་མཐེ་བོང་སྒྲེང་བ་དང་།
འགའ་ཞིག་བྲོས་སྟབས་སུ་འདུག་པ་སོགས།
དེ་དུས་མཁན་ཚང་སྡེ་པ་སོགས་ཕལ་ཆེར་གྱིས་མཐོང་བ་རིག་འཛིན་བསྐུལ་ཚིག་ཏུའང་གསུངས་པ་ལྟར་དང་། དེ་སྐབས་དབང་གནང་ས་ལྷ་ཁང་གི་དབུས་དེར་བདག་ཆེན་ཉིད་ཀྱི་སྣང་བརྙན་འཇིམ་སྒྲུབ་དྲག་ཆས་ཅན་ཞིག་བཞུགས་པ་ཉེ་དུས་གོང་ས་ཐམས་ཅད་མཁྱེན་པ་ཕེབས་པ་ཞིག་ལ་

གནས་དེར་དོགས་སྐྱོན་གྱིས་སྤོ་བར་བརྩམ་པ་ན་སུས་ཀྱང་སྒུལ་བསྐྱོད་མ་ནུས་པའི་ངོ་མཚར་ཅན་དང་། ཡར་ལུང་ཤེལ་བྲག་གནས་གཟིགས་ཀྱིས་གུ་རུའི་སྒྲུབ་ཕུག་ཏུ་ཐུགས་དམ་ཉམས་བཞེས་སྐབས་སློབ་དཔོན་རིན་པོ་ཆེས་ཐེངས་གཉིས་ཙམ་ཞལ་དངོས་སུ་བསྟན་ཏེ།
མ་འོངས་ལུང་བསྟན་སྤྱི་དང་བྱེ་བྲག་སྙིགས་དུས་དེར་རྗེ་ཉིད་ནས་སྤང་བླང་ཇི་ལྟར་མཛད་དགོས་སོགས་ལུང་བསྟན་དང་རྗེས་སུ་ལུང་བསྟན་མང་དུ་བརྙེས་ཀྱང་བདག་ཆེན་ཤིན་ཏུ་གསང་བར་མཛད་པ་སོགས།
བདག་ཆེན་ཉིད་ནས་ཨ་ལི་ཆོས་རྗེའི་སྤྲུལ་སྐུ་གོང་མ་ངག་དབང་ཆོས་གྲགས་ཀྱིས་ཟུར་ཙམ་བཀའ་ལས་ཐོས་ཚུལ་སྤྲུལ་སྐུ་ཉིད་ཀྱི་རྣམ་ཐར་ནང་གསལ་བ་ལས་གཞན་པའི་དེ་སྐབས་གསུང་རྒྱུན་ཟིན་བྲིས་ཞིབ་པར་མི་གནང་བས་འགོད་མ་ནུས།
དེ་ལྟར་དབུས་ལྷོ་བྱང་གི་འགྲོ་དོན་རྣམས་མཛད་ཟིན་ཏེ་གཙང་གམ་པ་ལ་ནས་སྒང་བརྒྱུད་ནས་གདན་ས་ཆེན་པོ་དང་ཉེ་བར་ཕེབས་པ་ན། དེར་བཞུགས་རྣམས་ནས་སེར་འཕྲེང་རྡོ་རྗེ་ཆོས་སྐྱོང་ཕེབས་པ་དང་བཅས་ཕོ་བྲང་གཞི་ཐོག་ཏུ་གདན་དྲངས་ཏེ་དེའི་སང་ནས་བཟུང་ཆོས་སྲུང་རྣམས་ལ་བསྐང་གསོ་བརྒྱ་ཚར།
གཞིས་བྱེས་རྣམས་ལ་གསོལ་སྟོན་རྒྱ་ཆེར་སྩོལ་བ་སོགས་དགའ་སྟོན་གྱི་དཔལ་ལ་རོལ་བ་མཛད་དོ།
།དེ་ནས་རིང་མིན་མགོན་ཁང་རྣམས་སུ་གཏང་རག་དང་སྔར་ཡར་ལུང་ཤེལ་བྲག་ཏུ་ཞལ་གཟིགས་ཇི་ལྟར་བྱུང་བ་བཞིན་གུ་རུ་རིན་པོ་ཆེ་གཙོ་འཁོར་གྱི་སྣང་བརྙན་རིན་ཆེན་གཉིས་པ་ལས་གྲུབ་པ་ཚ་གསེར་ཅན་རིན་ཆེན་དུ་མའི་ཕྲ་ཚོམ་ཀྱིས་སྤྲས་པའི་བཞུགས་ཁྲི་གསེར་ཟངས་ལས་གྲུབ་པ་ནང་

གཟུངས་རིང་བསྲེལ་རྣམ་བཞིས་གང་བུར་བཀང་པ་ལ་ཨོ་རྒྱན་གཉིས་པ་བདག་ཆེན་དེ་ཉིད་རང་གི་རབ་གནས་ཅན་ད་ལྟ་ལྷ་ཆེན་ཁྱམས་སྟོད་ཀྱི་གསེར་ཁྲི་ཆེན་མོའི་གཡས་གྲལ་ལ་བཞུགས་པ་འདི་བཞིན་གསར་བཞེངས་མཛད།
དེ་སྐབས་ཙམ་ལ་གཞུང་བླ་བྲང་སོགས་སུའང་དབྱར་སྟོན་མཚམས་སུ་དྲང་སྲོང་རི་ཥི་འཆར་བ་དང་བསྟུན། ཆབ་བཞེས་སོགས་ལ་དམིགས་ནས་ནོར་བུ་གླིང་ཁ་དང་ཀུན་ཁྱབ་གླིང་ཞེས་སོགས་བྱུང་བ་དང་། དུས་མཚུངས་ཙམ་འདིར་ཡང་ཕུན་ཚོགས་བདེ་སྐྱིད་གླིང་ཁ་འདི་བཞིན་དབྱར་དུས་སྤྲོ་སང་གནང་ཡུལ་སོགས་ལ་དམིགས་ནས་ས་གཞུང་ནས་གསར་རྒྱག་བྱས་ཚོད་དང་།
གཞུང་བླ་སོགས་སུའང་རྩེ་ཕྱག་དང་བྲལ་ཕྱག་བཞེས་པ་སོགས་བྱུང་བ་དང་བསྟུན།
འདིར་ཡང་ཕྱག་རྫས་འགའ་ཞིག་ཟུར་དུ་བདག་ཚགས་མཛད་དེ། སྐུ་མདུན་གཟིམ་དཔོན་ནས་དོ་དམ་གྱིས་སྒྲུབ་མཆོད་ཁག་དང་གཏོར་བཟློག་རིགས། གཞུང་སྐྱོར་ཁག་སོགས་ལ་གཞུང་གཏོང་རྣམས་ཀྱི་སྐྱོར་གནོན་དུ་ཇ་ཐུག་གསོལ་ཕོར་སོགས་ཐོར་རེ་བ་དགོས་པ་འདི་རྣམས་དང་ཟུར་དུ་འཁྲུངས་སྟོན་ཆེན་མོ་དང་།
སྟོན་དཔྱིད་ཆབ་ཚན་སྐབས་རྣམས་དང་། གཟིམ་ཆུང་ལྷོ་བྱང་གི་གཏོར་སྤོད་སྤྲེལ་ཟླའི་གུར་དྲག་སོགས་འཆར་འཕར་རྣམས་གཏོང་བར་རྩེ་གཟིམ་དཔོན་ཞེས་དོན་དུ་རྩེ་ཕྱག་མཛོད་ཞེས་པ་རྩིས་འཁྲིའི་དངོས་པོ་མ་རྩ་རུ་ཁག་སོགས་སྔོན་དུས་སྟོབས་ཆེན་ཡོད་ཚོད་དུ་འདུག་པ་དེ་རྣམས་ཐོག་མར་སྐུ་ཐོག་འདི་སྐབས་བྱུང་ཚོད་དང་།
དེ་ནས་མེ་སྟག་ལོ་གསར་ནང་གདུང་སྲས་རྣམས་ཆེ་འདོན་མཛད་བཞེས་ཀྱི་སྔར་ལམ་

གཞུང་ས་མཆོག་སོགས་སུ་སྙན་འབུལ་སོགས་མཛད་དེ། ཤིང་གླང་རྒྱལ་ཟླའི་མཇུག་མདོས་ཆེན་ཟབ་རེ་འཇམ་མགོན་ཀུན་བློས་དེབ་བཞིན་ལ། གྱོན་ཆས་ཉིན་ས་ཚོགས་སུ་འཆམ་སྐུ་དྲེགས་པ་ཟིལ་གནོན་ལྕམ་དྲལ་གདན་འདྲེན་གྱིས་དཔང་གཟུགས་སོགས་ལ་སྐུ་འཆམ་མཛད་རྒྱུན་འདི་བཞིན་སྐུ་ཐོག་འདིར་འཕར་དུ་བྱུང་འདྲ་སྙམ་ཞིང་།
སྔ་དུས་དགུ་ཚན་བདུན་ལས་མེད་ཀྱང་དགུ་ཚན་གཉིས་སོགས་འཕར་པ་དང་བཅས་ཟབ་རྒྱས་མཛད་ཅིང་དངོས་གཞིར་ཆོས་ཁྲི་ཕེབས་ཚུལ་རྣམས་ཞིབ་པར་འོག་པདྨ་བདུད་འདུལ་དབང་ཕྱུག་གི་རྣམ་ཐར་སྐབས་སུ་བརྗོད་རྒྱུར་བྱས་ཏེ།
མི་རིང་བར་ཡབ་རྗེ་དཔལ་ལྡན་ཆོས་སྐྱོང་ཉིད་སྲིད་སྐྱོང་དགོངས་ཞུ་མཛད་དེ་རིགས་སྲས་བགྲེས་པ་པདྨ་བདུད་འདུལ་དབང་ཕྱུག་མཐུ་སྟོབས་བསྟན་འཛིན་བཟང་པོ་ཉིད་བླ་ཆེན་འཕགས་པ་རིན་པོ་ཆེའི་བཞུགས་ཁྲིར་མངའ་གསོལ་ཏེ།
ཡབ་རྗེ་རང་ཁྲི་ཟུར་མཛད་ནས་ཕུན་ཚོགས་བདེ་སྐྱིད་དང་གཞི་ཐོག་ཕུན་གླིང་སོགས་གང་མཉེས་སུ་བཞུགས་ཤིང་སྐབས་རེ་བྱས་འགྱུར་དང་ཁའུའི་བྲག་རྫོང་སོགས་སུ་བཅད་རྒྱ་སོགས་ལ་བཞུགས་སམ་སྙམ་པ་བཅས།
ཐུགས་དམ་ཁོ་ནས་བསྟན་མཁས་ཀྱི་བགྱི་བ་སྤྱི་བྱེ་བྲག་གདན་ས་འདི་འཕེལ་རྒྱས་ཀྱི་ཐབས་ཚུལ་ཁོ་ན་ལ་ཐུགས་གཞོལ་ལམ་སྙམ་པ་ལས་ཞིབ་ཆ་ཟིན་བྲིས་སོགས་མ་མཆིས་པ་དང་།
ཧམ་བཤར་བགྱིས་ཚེ་སྒྲོ་འདོགས་ཀྱི་མཐར་ལྷུང་དོགས་པས་རེ་ཞིག་དེ་ཙམ་ལ་བསྡུས་ནས་རྣམ་ཐར་ཞལ་གསུང་མའི་གོང་འཕྲོས་ལས།
གཞན་ཡང་མི་བྱེད་དགུ་བྱེད་ཡོད་དོ་ཅོག།།རི་མོ་འདེབས་དགོས་བྱུང་ན་རི་མོ་མཁན། །སྐྱུགས་

ལོག་སྒྱིད་སྐྱུར་སྣག་ཤོག་གཟོན་པ་ལས། །དགེ་མཚན་མེད་པས་མང་པོ་ཉུང་བསྡུས་ན། །གྲུབ་ཆེན་བརྒྱད་ཅུའི་རྗེས་གནང་ཀྱཻ་རྡོར་གྱི། །རྒྱུད་དབང་ལ་སོགས་འཆད་པ་མང་དུ་བྱས། །ད་དུང་བྱེད་དང་བྱེད་ལུས་འདི་བཞིན་ལགས།
།ཞེས་གསུངས་པ་ལྟར་དམ་པའི་ཡོན་ཏན་དྲུག་གམ་དགུ་ལས་། དང་པོ་ནི་འཆད་རྩོད་རྩོམ་གསུམ་ལས། དང་པོ་འཆད་པ་ནི། སྙིགས་དུས་ཀྱི་གདུལ་བྱ་རྣམས་དད་གུས་དང་བརྩོན་འགྲུས་ཞན་པས་དམ་ཚིག་སོགས་ཇི་བཞིན་སྲུང་སྡོམ་མི་ནུས་པ་ལ་དགོངས་ནས་དབང་ལུང་འཆད་སྤེལ་རྒྱ་ཆེར་མ་མཛད་མོད།
འོན་ཀྱང་གདུང་སྲས་སྐུ་མཆེད་སོགས་སྐལ་ལྡན་གྱི་ཞལ་སློབ་རྣམས་ལ་གྲུབ་ཆེན་བརྒྱད་ཅུའི་བྱིན་རླབས་དགེས་རྡོར་རྒྱུ་ལམ་གྱི་དབང་།
བདེ་མཆོག་ནག་པོ་ལུགས་གསང་འདུས་འཕགས་ལུགས་རྡོ་རྗེ་ཕུར་པའི་སྟོད་ལས་སྨད་ལས་ཀྱི་དབང་། འཇིགས་བྱེད་རྭ་ལུགས་བཅུ་གསུམ་པ་རྟ་མགྲིན་ཡང་གསང་ལྷ་དགུ་ཀུན་རིག་ཛེ་ཏ་རའི་ལུགས་ཀྱི་ཚེ་དཔག་མེད་ལྷ་དགུ་ཉང་གཏེར་གུར་དྲག་ན་རོ་མཁའ་སྤྱོད་མ་སོགས་ཀྱི་དབང་བྱིན་རླབས་ཐུབ་དབང་གནས་བཅུ་འཇམ་དབྱངས་སྨྲ་སེང་།
འཇམ་དཀར། རྟ་མགྲིན་སྐྱེར་སྒང་། ཕྱག་རྡོར་གཏུམ་པོ།
ཁྱུང་ཁྲ་ནག རྣམ་རྒྱལ། རྣམ་འཇོམས། རི་ཁྲོད་མ་སོགས་ཀྱི་རྗེས་གནང་། བྱད་གྲོལ་གསེར་སྡེ་སོགས་ཡང་ཡང་སྩལ་ཞིང་། སྨིན་གླིང་འདོད་འཇོའི་བུམ་བཟང་གི་དབང་ལུང་ཡོངས་རྫོགས་ལན་ཁ་ཤས་བསྩལ་ཚོད་བཅས་དང་།
གཞན་དེ་སྐབས་སུ་ཟུར་ཆད་པ་ཞེས་ས་ཆེན་ཀུན་བློའི་སྐུ་དུས་སུ་རྒྱབ་འཆང་པ་དཔོན་སློབ་རིན་ཆེན་རྒྱལ་མཚན་དང་

སྐུ་ཐོག་འདི་སྐབས་སུ་བལ་སྤེལ་ཁང་གསར་བ་དཔོན་སློབ་ཀུན་བཀྲས་ཞེས་རིག་པའི་གནས་ལྔ་ལ་མཁས་པའི་པཎྜི་ཏ་དེ་ཉིད་དང་། གཞན་ཡང་དེ་སྐབས་རྗེ་བཙུན་འཆི་མེད་བསྟན་པའི་ཉི་མ་དང་། སྒོ་སྤེལ་མཁན་ཟུར་ཀུན་དགའ་རབ་རྒྱས།
དགའ་ལྡན་དཔོན་སློབ་བྱམས་པ་བསྟན་པའི་རྒྱལ་མཚན་སོགས་ས་ཆེན་ཀུན་བློའི་དངོས་སློབ་ལམ་འབྲས་སོགས་འཆད་སྤེལ་གནང་མཁན་མང་ལ་རགས་པ་ཡོད་ཚོད་དུ་འདུག་ཀྱང་རྣམ་ཐར་ཚིགས་བཅད་མ་གོང་འཕྲོས་ལས།
ནང་དོན་མཐར་ཐུག་རྟོགས་མིན་ལ་སོགས་པ། །སྔར་བརྩད་རྩོད་དང་རྩོད་མུས་ལེགས་སོ་ཞུས། །ཞེས་གསུངས་པ་ལྟར། གཉིས་པ་རྩོད་པ་རྡོ་རྗེའི་མེ་ཆར་གྱིས་ལོག་ལྟའི་རི་བོ་བསྙིལ་ཚུལ་ནི།
འཇམ་མགོན་ཀུན་བློའི་གསུངས་ལས། རྩོད་པའི་རིག་པ་ལ་མ་སྦྱངས་ཀྱང་བབས་ཐོག་རྩོད་ཤུགས་ཤིན་ཏུ་ཆེ་བ་ཡོད་གསུངས་པ་ལྟར། གཞན་དག་རང་ལུགས་སོགས་བླ་སྤྲུལ་དགེ་བཤེས་སོགས་དང་སྦས་གཏམ་ཇི་ལྟར་མཛད་ཀྱང་།
ཐོག་མའི་ཞལ་བཞེས་དེ་ལ་སུས་ཀྱང་ལུང་རིགས་སོགས་གང་ནས་བརྟགས་ཀྱང་བསྙོན་དུ་མི་ནུས་པ་རྡོ་རྗེའི་ཚིག་ལྟར་ཀུན་གྱིས་ཁས་བླང་མི་ཞུ་མཐུ་མེད་ལྟ་བུ་ཡོད་སྐད་དང་། ཡང་གོང་འཕྲོས་ལས། མཁའ་སྤྱོད་དགའ་མའི་ཚོགས་འཁོར་ནག་འགྲོས་སོགས།
།སྔར་ཙམ་བརྩམས་དངརྩོམ་མུས་ཡིན་ནོ་ཞུ། །ཞེས་གསུངས་པ་ལྟར་གསུམ་པ་རྩོམ་པ་ཉི་མའི་འོད་ཟེར་གྱིས་རྒྱལ་བསྟན་རྒྱས་པར་མཛད་ཚུལ་ནི། ཡབ་རྗེ་རྡོ་རྗེ་འཆང་ཀུན་དགའ་བློ་གྲོས་ཀྱི་གསོལ་འདེབས་ལེ་ཚན་རྣམས་དང་།
གཞན་ཉིད་ཀྱི་དབུ་བླ་མུས་ཆེན་སོགས་ལ་གསོལ་འདེབས་བརྟན་བཞུགས་མང་བ་གནས་

རྟེན་ཕྱག་མཆོད་ཀྱི་ཆོ་ག་རྒྱས་པ། ནཱ་རོ་མཁའ་སྤྱོད་ཀྱི་ཚོགས་མཆོད། དམ་ཚིག་རྡོ་རྗེའི་སྦྱིན་སྲེག། གུར་མགོན་ཁྲོ་བཅུ་དྲག་པོའི་སྦྱིན་སྲེག ཁྱུང་ཁྲའི་སྦྱིན་སྲེག་སོགས་བསྙེན་ཐབས་སྦྱིན་སྲེག་སྐོར་སོགས་དང་།
རྡོ་རྗེ་ཕུར་པའི་རབ་གནས། གུར་མགོན་ཁྲོ་བཅུའི་ཞབས་ཀྱི་གཏོར་མདོས་ཟུང་འབྲེལ། གདུགས་དཀར་ཉེར་བདུན་མ། རྒྱལ་ཆེན་གཡུ་མདོས། དྲང་སྲོང་ལོག་ཏྲི་བཀའ་བརྒྱད་ཁྲོ་བོ་རོལ་པ།
གཤིན་རྗེ་ཚེ་བདག རྩི་དམར་གཏོར་བཟློག་སོགས་མདོས་དང་གཏོར་བཟློག་རྣམས་ལ་རང་ལུགས་དབྱངས་རོལ་ཕྱག་ལེན་སོགས་སྦྱར་ཏེ་ནག་འགྲོས་སུ་མཛད་པ་སོགས་མང་བ་དམག་ཟོར་མའི་གཏོར་བཟློག་ཆོག་ཁྲིགས་སོགས་གཏོར་བཟློག་གི་སྐོར་དང་།
འཁྲུངས་སྟོན་ཆེན་མོའི་ཐུག་ཆོག་ཆོག་ཁྲིགས་སོགས་རུ་མཚོན་འཛུགས་ཆོག་སྐོར་དང་རྒྱལ་དབང་མཆོག་གི་འཁྲུངས་ལྷ་རྣམས་ཀྱི་མཆོག་ཆོག་ཆོག་དགོན་ཁ་པ་ལྷས་ཀྱི་ས་གམ་པའི་མཆོད་ཆོག་ཟབ་ཕུའི་གནས་བདག་གདོལ་པའི་མཆོད་ཆོག་སྲུང་མ་རྡོ་རྗེ་བུ་ཁྲིད་ཀྱི་མཆོད་གསོལ་སོགས་གསོལ་མཆོད་ཀྱི་སྐོར་དང་།
སྐེག་སྲི་ཟིལ་གནོན་དང་། གདུང་རབས་མྱུར་འབྱོན་གྱི་གསོལ་འདེབས་སོགས་དང་།
བདག་བསྟོད་ཉམས་མགུར་གནས་བསྟོད་སོགས་མང་བ་རིལ་སྒྲུབ་ཕུར་སྒྲུབ་ལྷ་མཆོད་མགོན་མདོས། དུས་མཆོད་མདོ་སྡེ་ལྷ་མཆོད་ཟབ་མོ་སོགས་ཀྱི་ཕྱག་ལེན་ཇི་ལྟར་བྱ་ཚུལ་གྱི་དེབ་དང་། བན་ཚང་སྒེ་བསྐོས་ཕེབས་འགྲུལ་ཆེན་མོ་རྣམས་ཀྱི་བཅའ་ཡིག་ལ་སོགས་པ་དེབ་དང་བཅའ་ཡིག་དཔྱད་ཁྲའི་སྐོར་ལ་སོགས་པ་ཕྱིས་བྱོན་གདུང་བརྒྱུད་རྣམས་དང་ཆོས་བརྒྱུད་འཛིན་པ་རྣམས་ལ་

མཁོ་བའི་ལེགས་བཤད་ཀྱི་ཚོགས་ཀྱང་མང་དུ་སྣང་བ་པོད་ཆེན་བདུན་ཙམ་ལོང་ཚོད་བཅས་དང་། ཡང་རྣམ་ཐར་རྩ་ཚིག་གོང་འཕྲོས་ལས། རྩ་རྒྱུད་བརྟག་གཉིས་ལ་སོགས་བཤད་སྒྲུབ་ཀྱི། །དམ་ཆོས་ཀུན་ལ་བསླབ་སྦྱངས་མང་དུ་བྱས།
།ད་དུང་མ་ཤི་བར་དུ་བསླབ་སྦྱང་འདོད། །ཞེས་གསུངས་པ་ལྟར་དམ་པའི་ཡོན་ཏན་གསུམ་ཚན་གཉིས་པ་ཐོས་བསམ་སྒོམ་གསུམ་ལས། དང་པོ་གཉིས་ནི་གོང་དུ་བརྗོད་པ་ལྟར། །ཕར་ཚད་འདུལ་མངོན་དབུ་མ་སྡོམ་གསུམ་སྟེ།
།པོད་ཆེན་དྲུག་ཏུ་ས་སྐྱ་པ་རྣམས་བཞེད། །དྲུག་པོ་འདི་ལ་དེང་སང་འཆད་ཉན་དར། །ཞེས་གསུངས་པ་རྣམས་ཀྱི་རྒྱུགས་འབུལ་དང་། དབྱར་དགུན་ཆོས་ཐོག་རྣམས་ལ་གསུང་བཤད་ཀྱང་མང་དུ་མཛད་པ་སོགས་མདོ་ཕྱོགས་མཚན་ཉིད་སྐོར་དང་།
སྔགས་ཕྱོགས་ལ་ཡང་ལམ་འབྲས་ཚོགས་སློབ་གཉིས་ལ་སོགས་པ། གྲུབ་མཐའ་རིས་མེད་ཀྱི་བླ་མ་རྣམས་ལས་གསན་བསམ་མཛད་ཚུལ་གོང་དུ་སྨོས་པ་བཞིན་དང་། དགེས་རྡོར་རྩ་རྒྱུད་བརྟག་གཉིས།
བདེ་ཀྱཻ་གསང་གསུམ། ནཱ་རོ་མཁའ་སྤྱོད་བདག་མེད་མ། ཀུན་རིག ཆོས་སྤྱོད་རིགས། རྡོ་རྗེའི་ཆོས་སྐྱོང་གཏོར་བསྔོ། བསྐང་བའི་རིགས་དང་། རྡོ་རྗེ་ཕུར་པ་གུར་ཞལ་རྣམས་ཀྱི་གཏོར་བཟློག་རྒྱུགས་འབུལ་མཐར་ཕྱིན་པ་མཛད་པར་མ་ཟད་དེ་རྣམས་ཀྱི་གཞུང་དང་།
བཤད་ཁུངས་དམིགས་རིམ་ཕྲ་མོ་ཡན་ཆད་ཐུགས་སུ་ཆུད་པར་མཛད་པ་དང་། ཡང་རྣམ་ཐར་ཚིགས་བཅད་གོང་འཕྲོས་ལས། ཀྱཻ་རྡོར་བདེ་མཆོག་ལ་སོགས་ཞི་ཁྲོའི་ལྷ།
།བསྒོམ་བཟླས་དུས་གྲངས་བསྙེན་པ་མང་དུ་བྱས། །ད་དུང་ཚེ་དང་སྒྲུབ་པ་མཉམ་པར་

ཤོག །ཞེས་གསུངས་པ་ལྟར་སྐུ་གཞོན་ནུའི་དུས་ནས་དགུང་གྲངས་སོ་བརྒྱད་ཡན་ལ་བསྙེན་པ་མཛད་རིགས་ས་སྐྱ་པའི་ཡབ་ཆོས་ཕྱག་རྡོར་འབྱུང་འདུལ་དང་དགེས་རྡོར། བདེ་མཆོག་ནག་པོ་ལུགས། རྡོ་རྗེ་ཕུར་པ། རྡོ་རྗེ་འཇིགས་བྱེད།
གྲུབ་ཆེན་ཛེ་ཏ་རའི་ལུགས་ཀྱི་ཚེ་དཔག་མེད་ལྷ་དགུ ཚེ་རྟ་ཟུང་འབྲེལ། ཕྱག་རྡོར་གཏུམ་པོ། དྲང་སྲོང་ལོག་ཏྲི། སེར་གདོང་སྔོན་མོ། གུར་མགོན་བྲག་རྫོང་མ། ཞིང་སྐྱོང་ཆེན་པོ་ཙ་ཏུ་མུ་ཁ་རྣམས་ཀྱི་གཞིའི་བསྙེན་པ་མཐར་ཕྱིན་པ་མཛད་པ་དང་།
དགུང་གྲངས་སོ་བརྒྱད་མན་ནས་ད་དུང་ཡང་ལྷག་ལྷ་རབ་འབྱམས་ཀྱི་བསྙེན་སྒྲུབ་དུ་མ་མཛད་པར་གདོན་མི་ཟ་ཞིང་། དུས་རྒྱུན་གྱི་ཐུགས་དམ་གྱི་རིམ་པ།
བིིར་སྲུང་ཕྱི་ནང་ལམ་ཟབ་ཕྱི་ནང་། ལམ་དུས་རྒྱབ་བས་དུས། བདེ་མཆོག་དྲིལ་བུ་ལུས་དཀྱིལ། ནཱ་རོ་མཁའ་སྤྱོད་ཀྱི་བསྒོམ་བཟླས་དང་བཞི་ལ་རྗེ་བཙུན་ས་སྐྱ་པ་རྣམས་ཀྱི་ཐུགས་དམ་ཆག་མེད་རྣམ་བཞིར་གྲགས་པ་གཙོ་བོར་མཛད་ཅིང་།
གཞན་ཡང་བདེ་མཆོག་ནག་པོ་ལུགས་འཇིགས་བྱེད། ཕྱག་རྡོར་འབྱུང་འདུལ་དང་། གཏུམ་པོ། སེང་གདོང་མ། དྲང་སྲོང་ལོག་ཏྲི། ཚེ་དཔག་མེད་ལྷ་དགུ། བྱང་གཏེར་ལྕགས་གདོང་མ།
ཚེ་རྟ་ཟུང་འབྲེལ། ཚེ་སྒྲུབ་གུར་བདུན་མ། སྲུང་འཁོར་བྲག་རྫོང་མ། གཞན་ཡང་མང་དུ་ཡོད་ཚད་བཅས་དང་། དགོང་ཁར་ཕུར་ཆུང་གཏོར་བསྔོ་ཆེན་མོ་བསྐང་བ་ཐུགས་དམ་མ་བཅས་ཆག་མེད་མཛད་ཅིང་།
དེ་སྟེང་བརྒྱད། བཅུ་བཞི། ཉེར་གསུམ། ཉེར་དྲུག་ནས་གནམ་གང་བར་དུས་གཏོར་རྣམས་ཕྱག་ལེན་བཞིན་མཛད་པ་སོགས་ལ་བརྟེན། ཀུན་གྱིས་བཞིན་རས་ལ་དངོས་སུ་ལྟ་བར་མི་བཟོད་པ་དང་། གསུང་ཐོས་

པ་ཙམ་གྱིས་གཟུགས་མེད་རྣམས་ནི་སྐད་ཅིག་ལ་བྱེར་ཞིང་། གཟུགས་ཅན་མི་རྣམས་ཀྱང་སྙིང་རྩ་འདར་བ་དང་། ཕེབས་ལམ་སོགས་ལ་འཇིག་རྟེན་པའི་མཐུ་བོ་ཆེར་འབོད་པ་རྣམས་ཀྱི་རྟེན་ཁར་སོགས་ལ་སྤྱན་གྲུ་གསུམ་དེ་ཉིད་བགྲད་པ་ཙམ་གྱིས་རང་ཞིག་ཏུ་གྱུར་ཏེ་དར་ལྕོག་ལྷུང་འོང་བ་སོགས་ནས་དེ་སྐབས་ཀྱི་ཞབས་འབྲིང་པ་སོགས་ཀྱི་མཐོང་ཆོས་ཡིན་འདུག་པ་དེང་སྐབས་ཀྱང་གླེང་ཞིང་།
གཞན་ཡང་རྩ་རླུང་ལ་དབང་ཐོབ་རྟགས་སུ།
དགུན་གྲང་དུས་སོགས་སུའང་རས་རྐྱང་ཁོ་ན་མཛད་ཅིང་། རླུང་བཟུང་སྟེ་ཕེབས་རྗེས་ཞབས་འབྲིང་པ་སུས་ཀྱང་མི་གནོན་པ་སོགས་ཚུར་མཐོང་གི་གདུལ་བྱ་རྣམས་ཀྱི་སྣང་ཚུལ་དང་དོན་ལ་རྩ་ཐིག་རླུང་གསུམ་ལ་དབང་འབྱོར་བས་འཕགས་ཡུལ་གྱི་གྲུབ་ཆེན་རྣམས་དང་གཉིས་སུ་མ་མཆིས་པར་མངོན་ནོ།
།དེ་ལས་གཞན་པའི་རྡོ་ལ་རྐང་ལག་གི་རྗེས་སོགས་འཇོག་པ་རྫས་ངན་གྱི་ཆོ་འཕྲུལ་ལས་ཀྱང་འབྱུང་ཞིང་། མངོན་ཤེས་སོགས་ནི་ཐེ་བྲང་གྲུབ་པ་ཁ་ཅིག་ལ་ཡང་འབྱུང་བས་མཚར་དུ་རྩི་བ་ནི་རང་གིས་རང་བསླུ་བར་ཁོ་ནར་སེམས་སོ།
།གཞན་ཡང་རྣམ་ཐར་ཞལ་གསུང་མ་གོང་འཕྲོས་ལས། གཞན་ཡང་ངོ་མཚར་རྣམ་ཐར་འདི་འདྲ་ཡོད།
།ཡོན་ཏན་མི་ཤེས་དཔེ་ཆའི་དཀྱིལ་དུ་ཉལ། །སྐད་གདངས་མི་ཤེས་སྐད་ཆེན་བོང་བུ་འདྲ། །རྒྱན་བཟོ་མི་ཤེས་མར་ཚོན་ཐམས་ཅད་ཕུང་། །གཏོར་བཟོ་མི་ཤེས་རྩམ་པ་ཡོད་ཚད་བརླག །ཐིག་རྩ་མི་ཤེས་སྐུད་པའི་དཀྱིལ་དུ་སྡོད།
།རི་མོ་མི་ཤེས་རྡུལ་ཚོན་རི་ལྟར་སྤུངས། །མདོས་དཀྲི་མི་ཤེས་སྣལ་མ་གཞུག་གུ་འབུད། །རོལ་མོ་མི་ཤེས་རྫི་རི་རྫི་ཚད་སྡེབས། །རྔ་

རྡུང་མི་ཤེས་རྔ་གོག་ཡོད་ཚད་གཤོག །གར་འཆམ་མི་ཤེས་རྐང་པ་མེས་ཚིག་འདྲ། །ཡི་གེ་མི་ཤེས་སྨྱུ་གུ་མདུང་ལས་རིང་། །གཏམ་བཤད་མི་ཤེས་ལྐུག་པ་མགོ་གཅིག་ཡིན། །དེ་སོགས་ངོ་མཚར་རྣམ་ཐར་དཔག་མེད་འདི།
།ས་སྐྱའི་གྲུབ་ཐོབ་སྨྱོན་པ་དམུ་མེད་པ། །དབང་སྡུད་སྙིང་པོ་གང་གི་རྟོགས་བརྗོད་ཡིན། །འདི་འདྲ་འཇིག་རྟེན་ཁམས་ན་ཆེས་རབ་དཀོན། །ཅེས་གསུངས་པ་རྣམས་ནི། འཇམ་དབྱངས་ས་པཎ་གྱིས། བླུན་པོའི་ཡོན་ཏན་ཁར་འབྱིན་ཏེ།
།མཁས་པའི་ཡོན་ཏན་ཁོང་དུ་སྦེད། །ཅེས་དང་། ཆུ་ཕྲན་རྟག་ཏུ་ཀུ་ཅོ་ཆེ། །རྒྱ་མཚོ་ཅ་ཅོ་ག་ལ་སྒྲོག །ཅེས་སོགས་གསུངས་པ་བཞིན། གཞན་གྱི་ཡོན་ཏན་ཆུང་ངུ་ལའང་ཆེན་པོར་ལྟ་བ།
རང་ཉིད་ཀྱི་ཡོན་ཏན་ཇི་ལྟར་ཆེ་རུང་རྟག་ཏུ་དམན་ཆ་འཛིན་པ་རྒྱལ་སྲས་བྱང་ཆུབ་སེམས་དཔའ་རྣམས་ཀྱི་རྣམ་ཐར་ཤིན་ཏུ་བསྔགས་པའི་ཡུལ་ཏེ། སྐྱེས་བུ་དམ་པ་ཡིན་པར་མཛད་སྤྱོད་དེ་དག་ལས་རྟོགས་པའི་ཕྱིར་རོ།
།དེ་རྣམས་ནི་ཆུ་ལུག་ནག་ཟླའི་ཚེས་དགུར་འཁྲུངས་པ་ནས་ས་སྦྲུལ་ས་ཟླའི་བར་གྱི་རྣམ་ཐར་རགས་ཙམ་སྟེ་ཞིབ་ཆ་ས་ཆེན་ཀུན་བློའི་རྣམ་ཐར་བཞིན་ལོ་ཁམས་སོ་སོར་མཐར་ཆག་འགོད་པར་མཛད་ཚུལ་ཟིན་བྲིས་སོགས་མེད་ཅིང་མ་གསལ་བས་འོལ་ཚོད་འགོད་མ་ནུས་པ་བཅས།
གཞན་དུ་འགྲོ་མགོན་འདི་ཉིད་ཀྱི་མཛད་འཕྲིན་རབ་འབྱམས་སྔགས་འཆང་ཆེན་པོ་དང་། ཨ་མེས་ཞབས་རྣམ་འདྲེན་ཀུན་བློ་སོགས་དང་མཚུངས་པར་ཤེས་པར་བྱའོ།
།དེ་ལྟར་བསྟན་པ་དང་སེམས་ཅན་གྱི་དོན་སོགས་རྒྱ་ཆེན་མཛད་པ་རྣམས་ལ་ཐུགས་དགོངས་རྫོགས་ཤིང་

དུས་སྙིགས་མ་ལྔ་བདོ་བའི་གདུལ་བྱ་མ་རུངས་པ་དག་ལ་ཅུང་ཟད་ཐུགས་མ་རངས་པ་ཡང་འཁྲུངས་ཏེ། རེ་ཞིག་ཞིང་ཁམས་གཞན་དུ་གདུལ་བྱ་རྒྱ་ཆེ་བ་ལ་དགོངས་ཏེ། གཟུངས་སྐུའི་བཀོད་པ་བསྡུས་ཚུལ་ནི། འདི་སྐབས་སྔོན་རྗེས་རྣམས་སུ་སྐུ་ཐོག་འདིར་ཕྱག་འབྱོར་བྱུང་བའི་སྤུ་དཀར་གཞིས་སུ་སྐབས་རེ་ཕེབས་ཏེ།
བཅད་རྒྱ་སོགས་ལ་འགྱང་ཙམ་བཞུགས་སྲོལ་ཡོད་ཚོད་ཀྱི་འདི་སྐབས་ཀྱང་དེ་བཞིན་ཡིན་ཚུལ་གྱིས་ཕེབས་ཏེ་འགྱང་ཙམ་བཞུགས་པར་གློ་བུར་དུ་བསྙུན་ཏེ།
འདིར་བདག་ཁྲི་དང་མཛོད་པ་སོགས་སྣང་མེད་ཀྱི་མུར་གནས་ཚུལ་གསན་མ་ཐག་ཞབས་རིམ་རྒྱ་ཆེར་སྦད་སྤུང་དང་ལྷག་པར་བདག་ཁྲི་པདྨའི་མཚན་ཅན་ཉིད་མི་མཇལ་དོགས་པས་ནམ་ཉིན་ལྟོས་མེད་ཀྱིས་སྤུ་གཞིས་སུ་ཕེབས་པར།
ཁུལ་དེའི་ཀོ་གྲུ་སོགས་ལ་མ་ལྟོས་པར་གཙང་ཆུར་ཕེབས་རྩིས་མཛད་པ་ན་ཡབ་རྗེ་དཔལ་ལྡན་ཆོས་སྐྱོང་དེ་ཉིད་སྤུར་གཞིས་ཀྱི་ཐོག་ཁར་སྐུ་གཟི་མདངས་ཅན་བཞེངས་ཏེ་གཟིགས་རྟོག་གནང་བ་གཟིགས་པས་ཅུང་ཟད་ལྷོད་པར་གྱུར་ཀྱང་ནང་དུ་ཕེབས་སྐབས།
ཨོ་རྒྱན་གཉིས་པ་འགྲོ་མགོན་དབང་སྡུད་སྙིང་པོ་དེ་ཉིད་དགུང་གྲངས་ཞེ་བདུན་པ་ས་སྤྲེལ་ཟླ་བ་བཞི་པའི་ཚེས་བཅུ་དྲུག་ལ་རྔ་ཡབ་གླིང་དུ་སྤྲུལ་པ་སྤྲུལ་གཞི་ཨོ་རྒྱན་གྱི་ཐུགས་ཀར་བསྡུས་ཏེ།
དབྱེར་མེད་རོ་གཅིག་ཏུ་གྱུར་ཟིན་པར་དངོས་སུ་མཇལ་ཕྲད་མ་བྱུང་ཡང་སྐུ་གདུང་རིན་པོ་ཆེའི་མདུན་དུ་ཕྱག་གྱང་འགྱེལ་བ་ལྟར་དུ་འཚལ་གནང་གིས་སྐུ་གདུང་རིན་པོ་ཆེ་ཕྱག་གཉིས་ཀྱི་དབུ་གཙུག་ཏུ་བཞེས་ཤིང་དུས་གསུམ་རྒྱལ་དང་རྒྱལ་སྲས་སོགས་ཤླཽ་ཀ་གསུམ་པོ་འདི་

ཐོལ་བྱུང་དུ་གསུངས་ཏེ། གསོལ་འདེབས་མཛད་པར་གསུངས་རྒྱུན་ལས་བྱུང་ཞིང་། ལོ་རྒྱུས་འདི་ལ་དཔག་ན་སྐུ་གདུང་ཡང་འོད་དུ་ཡལ་ལ་ཁད་ཀྱི་བྱིས་པ་ལོ་བརྒྱད་དམ་ཆུང་ངུ་ཞིག་ལས་མེད་པར་མངོན་ཞིང་། འོན་ཀྱང་སྔོན་དུ་ཞིང་བརྗེས་ཟིན་ཀྱང་ཐོག་ཁ་ནས་བརྩེ་བས།
དངོས་སུ་གཟིགས་ཏེ། གཙང་ཆུ་ལ་གྱ་ཚོམ་དུ་ཕེབས་ཚེ་སྐུ་ལ་གནོད་རྐྱེན་བྱུང་དོགས་སྐུ་ཡི་བཀོད་པ་གཉིས་བསྟན་པ་གདོན་མི་ཟ་བས་དོན་དུ་ཡེ་ཤེས་ཀྱི་སྐུས་རྗེས་སུ་བཟུང་བ་འདི་གཅིག་པུའི་རྣམ་ཐར་ཡང་གཞན་གྱིས་དཔག་དཀའ་འོ།
།དེ་ནས་སྐུ་གདུང་མདུན་མཆོད་ཚོགས་བླ་མཆོད་ཐུགས་དམ་འཛིན་མི་དུས་མཐའི་ཞལ་བཀོད་སྤུར་སྦྱོང་གནང་ཡུལ་སོགས།
གནས་དེར་མཛད་དང་གདན་སར་སྤྱན་འདྲེན་སོགས་གང་གནང་ཡབ་རྗེ་པད་འདུལ་རྣམ་ཐར་སོགས་སུ་མི་གསལ་ཡང་། བརྟགས་ན་བར་ལམ་གཙང་ཆུ་དང་སྤུར་སྦྱོང་ནི་ཟང་ཆོས་རང་དུ་གནང་མེད་དམ་སྙམ་པ་དང་། གདུང་རུས་སོགས་གདན་ས་ཆེན་པོར་སེར་འཕྲེང་རྒྱས་པ་དང་བཅས་གདན་དྲངས་ཏེ་མཆོད་འབུལ་དང་།
མི་རིང་བར་གད་གཙང་དུ་བཏུལ་ཏེ་བླ་མ་ཡི་དམ་ཆོས་སྲུང་ནོར་ལྷ་དང་བཅས་པའི་སྐུ་སྤར་གྲངས་མང་དང་། སཙྪ་དྲི་མེད་ཀྱི་སྙིང་པོ་སོགས་བརྒྱ་སྟོང་དུ་མ་བཏབ་ཏེ།
རིན་ཆེན་གཉིས་པ་ལས་གྲུབ་པའི་མཆོད་རྟེན་བཞུགས་ཁྲི་དང་གདུགས་ཆོས་འཁོར་གསེར་ཟངས་ཅན་རིན་ཆེན་དུ་མའི་རྒྱན་གྱིས་མཛེས་པའི་ནང་གཟུངས་སུ་བཞུགས་པའི་སྟེང་རིང་བསྲེལ་རྣམ་བཞི་སྤྱི་དང་བྱེ་བྲག་བླ་མ་གོང་མའི་དབུ་ལོ་ན་བཟའ།
གདུང་རུས་ཐུགས་དམ་སྣང་བརྙན་སོགས་གྲངས་མང་བཞུགས།

ད་ལྟ་རིག་འཛིན་ལྷ་ཁང་གི་ཤར་ལྷོར་ཞལ་ནུབ་བསྟན་དུ་བཞུགས་པ་འདི་ཉིད་ལ་རིགས་སྲས་བདག་ཁྲི་པདྨའི་མཚན་ཅན་ཉིད། བན་ཚང་པ་སོགས་ཆོག་གྲ་དང་བཅས་རབ་གནས་རྒྱས་པར་མཛད་ཅིང་། ཕྱི་བསྐོར་ལ་མེ་ཏོག་འཐོར་བ་གོས་སྐུ་དང་།
འཕན་ནག་ཞལ་ཕྱེ་སྟེ་མཆོད་འབུལ། སྐྱེ་བོའི་ཚོགས་ལ་སྦྱིན་གཏོང་ཆེ་བ་མཛད་པ་སོགས་སྔོན་བླ་མ་གོང་མ་དང་འདྲ་བ་མཛད་པ་དང་། གཞན་ཡང་དེ་སྐབས་ཀྱི་གོང་ས་ཐམས་ཅད་མཁྱེན་པ་རྒྱལ་དབང་ལུང་རྟོགས་རྒྱ་མཚོ།
པཎ་ཆེན་རིན་པོ་ཆེ་བློ་བཟང་དཔལ་ལྡན་བསྟན་པའི་ཉི་མ། བོད་ཀྱི་སྲིད་སྐྱོང་རྟ་ཚག་སྐུ་གོང་མ་སོགས་དང་། གང་གི་དབུ་བླ་ཞལ་བཞུགས་རྣམས་དང་བཅས་པར་བསྔོ་རྟེན་སྤམ་མཐོ་བ་དང་།
འདི་གའི་ཆོས་སྡེ་ལྷོ་བྱང་གིས་མཚོན་པ་དགོན་སྡེ་རྣམས་དང་། རིས་མེད་ཀྱི་དགོན་པ་རྣམས་སུ་དགོངས་རྫོགས་མཆོད་འབུལ། མང་འགྱེད་སོགས་རྒྱ་ཆེ་བ་དང་། ལོ་ཟླ་དུས་དྲན་གྱི་དགོངས་རྫོགས་སུ་ཆོས་སྡེ་བྱང་པ་ཚོགས་ཡོངས་ལ་ད་ལྟའི་བར་ལ་གཅུང་དང་ལྷན་ཅིག་ཀྱཻ་རྡོ་སྒྲུབ་མཆོད་ཟབ་མ་ཚུལ་གྲོལ་དགུ་དང་།
དུས་ཆེན་ཉིན་སེར་འདུ་མང་འགྱེད་ཟབ་པ་ཟླ་དུས་ལ་བན་ཚང་པའི་བླ་མཆོད་བཅས། བདག་ཁྲི་པདྨའི་མཚན་ཅན་སོགས་ཡུམ་སྲས་རྣམས་ནས་ཇི་སྲིད་བར་བཙུགས་པ་བཅས་ཀྱིས་ཡབ་རྗེ་དཔལ་ལྡན་ཆོས་སྐྱོང་ངམ་དབང་སྡུད་སྙིང་པོའི་རྣམ་ཐར་རགས་ཙམ་བརྗོད་ཟིན་ཏོ།
།

༣ ཀུན་དགའ་ཕན་བདེ་རྒྱ་མཚོ།གང་གི་གཅུང་པོ་ཀུན་དགའ་ཕན་བདེ་རྒྱ་མཚོའམ་ཨེ་ཝཾ་བཟང་པོར་གྲགས་པ་ནི། ཡབ་ས་ཆེན་རྡོ་རྗེ་འཆང་ཀུན་དགའ་བློ་གྲོས་དེ་ཉིད་དགུང་གྲངས་སོ་བརྒྱད་དུ་ཕེབས་པ། མེ་ཁྱི་ལོ་ས་ག་ཟླ་བའི་ཚེས་བཞི་ཉིན་རྒྱལ་ཡུམ་ཆོས་ལུང་མ་སྐུ་གཞོན་པ་སྐལ་བཟང་བདེ་སྐྱིད་བུ་ཁྲིད་དེ་ཉིད་ལ་གཟའ་སྐར་ཟླ་ལག་ཆུ་ནང་འཕྲོད་པའི་སྔ་དྲོར་ཤར་མ་སྐྱ་ཙམ་ལ་འཁྲུངས་པ་གང་ཅིར་བཅའ་སྒྲིག་རྣམས་ཆུ་ལུག་ལོ་གདུང་སྲས་གཅེན་པོ་འཁྲུངས་སྐབས་བཞིན་མཛད་ནས།
ཡབ་རྗེ་རྡོ་རྗེ་འཆང་ཉིད་ནས་སྔ་དྲོར་ལྷ་བསངས་རྒྱས་པར་མཛད་རྗེས་རྒྱལ་དབང་ཚེ་དཔག་མེད་ཀྱི་སྣང་བརྙན། སྡོམ་རིག་ཛ་བཱིར་རིག་གནས་སྐོར་རྡོར་དྲིལ་སོགས་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་རྟེན་བདོག་པའི་དངོས་པོ་དང་བཅས་གནང་སྟེ་ཚེ་དཔག་མེད་ཀྱི་དབང་སོགས་བསྩལ།
དེ་སྐབས་ཨེ་ཝཾ་བཟང་པོ་ཞེས་མཚན་གསོལ་བའི་རྒྱུ་མཚན་འཁྲུངས་ཚེས་སྔ་ཉིན་ཡབ་རྗེ་རྡོ་རྗེ་འཆང་ཉིད་ནས་རི་བོ་ཆེ་ནས་ཐང་སྟོང་རྒྱལ་པོས་རྣམ་ཐར་སྔ་བསྒྲིགས་སུ་གྲགས་པ་ཞིག་ལྗགས་ཀློག་གི་མུ་དང་སྔ་སོར་སྡེ་དགེར་མངགས་མ་མཛད་པ་བཞིན་བན་ཚང་པའི་དམ་ཚིག་བསྐང་གསོལ་རྡོར་དྲིལ་ཐེག་ཆེན་དངོས་གཙང་མང་དུ་སྒྲིགས་གནང་མཛད་པ་རྣམས་ལ་དགོངས་ཨེ་ཝཾ་དང་།
ཐང་རྒྱལ་གྱི་མཚན་བརྩོན་འགྲུས་བཟང་པོར་གསོལ་བར་མཛད་ཅིང་། འཁྲུངས་སྟོན་དུ་ཡུམ་ཆེན་བན་ཚང་

པས་མདོས་ཟབ་ཀྱི་འཆམ་གཟིགས་ཕུལ་ཞིང་། བསམ་བརླིང་ལྷོ་རི་རྡོ་གདུགས་འདི་གཅུང་དམ་པའི་བླ་རིར་ངོས་འཛིན་གྱིས་ཡབ་རྗེ་ཉིད་ནས་ས་འཛིན་ཕུན་ཚོགས་ཡང་རྩེར་མངའ་གསོལ་དང་། ཕུན་གླིང་རྩེར་གསེར་ཟངས་ཀྱི་རྒྱལ་མཚན་དང་།
ཐུག་གསུམ་འཛུགས་གནང་གིས་གོང་མ་ལྕམ་དྲལ་ནུབ་མར་ཞལ་གཙོ་འཁོར། ཤར་མར་ལས་མགོན་ལྔ་བསྐྱེད་ཆོག་གནང་། དེ་ནས་མགོན་ཁག་བཞིར་གཏང་རག་གནང་ཚུལ་སོགས་གོང་ཡབ་རྗེ་རྡོ་རྗེ་འཆང་གི་རྣམ་ཐར་བཞིན་དང་།
འཇམ་མགོན་དེ་ཉིད་གཞོན་ནུ་ནས་ཡབ་རྗེ་མཆོག་ལས་དབང་ལུང་གསན་བསམ་དང་། རྩ་རྒྱུད་བརྟག་གཉིས་སྒྲུབ་དཀྱིལ་ཆོས་སྤྱོད་གཏོར་བཟློག་སོགས་ཐུགས་ཆུད་ཀྱིས་ཚོགས་ཕེབས་སོགས།
གོང་གདུང་སྲས་གཅེན་པོ་དང་ཕལ་ཆེར་འདྲ་བར་མཛད་ཚུལ་ཡབ་རྗེ་རྡོ་རྗེ་འཆང་གི་རྣམ་ཐར་བཞིན་དང་། དེ་ཉིད་ཀྱི་དགུང་གྲངས་བཅུ་གཉིས་པར་གཅེན་དང་མཉམ་དུ་འཇམ་དབྱངས་ས་པཎ་གྱི་ཆོས་ཁྲིར་ཕེབས་ཚུལ་སོགས་གོང་འགྲོ་མགོན་དབང་སྡུད་སྙིང་པོའི་རྣམ་ཐར་བཞིན་དང་།
དགུང་གྲངས་བཅོ་ལྔ་པ་ཡབ་རྗེ་རྡོ་རྗེ་འཆང་གཅེན་པོ་འགྲོ་མགོན་དབང་གི་མཚན་ཅན་དང་བཅས་དབུས་འགྲུལ་ཆེན་མོར་ཕེབས་ཚུལ་གོང་ཡབ་རྗེའི་རྣམ་ཐར་བཞིན་དང་དགུང་གྲངས་བཅོ་བརྒྱད་པ་ཡབ་རྗེ་རྡོ་རྗེ་འཆང་དག་ཞིང་དུ་ཕེབས་ཏེ་དགོངས་རྫོགས་མཛད་ཚུལ་ཀྱང་གཅེན་པོའི་རྣམ་ཐར་བཞིན་ལས་བསྐྱར་ལྡབ་མ་དགོས་པ་དང་།
དེ་རྗེས་རྗེ་མུས་ཆེན་དང་རིག་འཛིན་ཆེན་པོ་འཇིགས་མེད་གླིང་པ་སོགས་ལས་གཅེན་པོ་དང་མཉམ་དུ་གསན་བསམ་མཛད་

ཅིང་། གཞོན་ནུ་ནས་རབ་ཏུ་བྱུང་སྟེ་གདན་ས་འདི་ཉིད་ཀྱི་རྒྱུད་སྡེ་ཁག་དང་། གཏོར་བཟློག་ཁག་རྣམས་ཀྱི་རྡོ་རྗེ་སློབ་དཔོན་མཛད་པ་སོགས་བསྟན་པའི་བྱ་བ་ཐོས་བསམ་བསྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་གྱིས་དུས་འདའ་བར་མཛད་སྐབས།
སྙིགས་དུས་ཀྱི་གདུལ་བྱ་རྣམས་བསོད་ནམས་དམན་པས་མ་ཆུད་པར་དགུང་གྲངས་ཉེར་གསུམ་པ་ས་སྤྲེལ་ཟླ་ཚེས་ལ་ཞིང་དུ་གཤེགས་པའི་ཚུལ་དང་དགོངས་རྫོགས་སོགས་སྒྲུབ་ཚུལ་གོང་འཇམ་མགོན་དབང་གི་མཚན་ཅན་གྱི་རྣམ་ཐར་བཞིན་གདུང་རུས་རྣམས་བཏུལ་ཏེ་སཙྪ་དྲི་མེད་སྙིང་པོ་ཅན་བཏབ་སྟེ་རབ་གནས་སྐབས་ལྷའི་མེ་ཏོག་དཀར་པོ་ཡུ་བ་ཅུང་ཟད་དང་བཅས་པ་མང་དུ་བབས་པ་སཙྪ་རྣམས་ལའང་སྦྱར་བ་དང་།
སྔ་དུས་ལྷ་ཁང་བླ་བྲང་གི་གདུང་རབས་ཞིག་ལའང་བྱུང་ཚུལ་གསུངས་པ་སོགས་གོང་དུ་བསྟན་པ་བཞིན་དང་། གུ་རུ་པདྨའི་གཏེར་ལུང་ཞིག་ལས་ཁྱི་ཕག་རྒྱ་མཚོའི་མིང་ཅན་བྱུང་ཞེས་དགུང་སྙིང་བཅས་གསལ་བར་བསྟན་པ།
ནང་རྟེན་ད་ལྟ་ལྷ་ཆེན་ཁྱམས་སྟོད་ན་བཞུགས་པའི་གསེར་དངུལ་ར་མ་ལུག་གི་འཇིག་རྟེན་དབང་ཕྱུག་བཅུ་གཅིག་ཞལ་གྱི་སྣང་བརྙན་འདི་ཡིན་པར་གསུངས་ཤིང་། ལྷ་ཆེན་སྐུ་གཉེར་སྤྲོད་དེབ་ན་བཅུ་གཅིག་ཞལ་འདི་རྗེ་བཙུན་རྨོལ་དྲུང་འཆི་མེད་བསྟན་པའི་ཉི་མས་གསར་བསྐྲུན་དང་།
དེའི་ནུབ་ཀྱི་དངུལ་གྲུབ་མཆོད་རྟེན་འདི་ཡིན་པར་བཤད་ལ་གང་ལྟར་དེ་གཉིས་གང་རུང་ཡིན་པ་ལྷའི་མེ་ཏོག་སཙྪ་རྣམས་དེ་གཉིས་གང་རུང་གི་ནང་གཟུངས་སུ་བཞུགས་ཤིང་།
གསང་ཡུམ་ཆོས་ལུང་མ་རྗེ་བཙུན་

མ་དཔལ་ལ་ཞེས་གདུང་སྲས་སྐུ་མཆེད་རྣམས་ཀྱི་ཨ་ཅེ་དྲུང་དེ་ཉིད་ནི་མེ་ཁྱི་ལོར་གཤེགས་ཤིང་། ནང་རྟེན་གང་གི་ཡུམ་དང་མཉམ་པོར་བླ་བྲང་ཤར་ན་བཞུགས་ཤིང་ལོ་དུས་ཀྱི་མཆོད་འབུལ་དུ་ཨ་དྲུང་དབལ་ཞེས་ད་ལྟ་ཡང་ས་གཞུང་དུ་ཚོགས་ཆེན་ཆོ་ག་གཏོང་བ་འདི་ཡིན་ཚོད་དུ་འདུག
ས་ཆེན་རྡོ་རྗེ་འཆང་ཀུན་དགའ་བློ་གྲོས་ཀྱི་སྐུ་མཆེད་གཅུང་མཐུ་སྟོབས་དབང་ཕྱུག་དང་། བདག་མ་སྒེར་པའི་སྲས་རྗེ་བཙུན་འཆི་མེད་བསྟན་པའི་ཉི་མ་ནི།
ས་ཆེན་ཀུན་བློ་ལས་ལམ་འབྲས་ཚོགས་སློབ་དང་། མཁའ་སྤྱོད་སྐོར་གསུམ་གྱི་ཆོས་སྐོར་གཙོ་བོར་གྱུར་པའི་དབང་ལུང་ཁྲིད་མན་ངག་ལ་སོགས་པ་གདུང་སྲས་སྐུ་མཆེད་རྣམས་དང་འདྲ་བར་མཛད་ཅིང་།
རྗེས་ལ་རིག་འཛིན་ཕོ་བྲང་དུ་བཞུགས་ཤིང་བསྙེན་སྒྲུབ་ཐུགས་དམ་སོགས་ལ་བརྩོན་པ་དང་། ལམ་འབྲས་སློབ་བཤད་དང་། ནཱ་རོ་མཁའ་སྤྱོད་ཀྱི་ཆོས་སྐོར་སོགས་མང་དུ་གནང་ཞིང་། དུས་ཕྱིས་ཡང་རྗེ་པད་འདུལ་སྐུ་མཆེད་རྣམས་ཀྱི་ལམ་འབྲས་སློབ་བཤད་དང་།
མཁའ་སྤྱོད་མའི་བྱིན་རླབས་ཁྲིད་ལུང་ལ་སོགས་པ་མང་དུ་གསན་ཅིང་། སྡེ་དགེ་བླ་མ་ངག་དབང་རིན་ཆེན་ཞེས་ལམ་འབྲས་སློབ་བཤད་བརྒྱུད་པ་བཞུགས་པ་དེ་ཉིད་ལ་མཁའ་སྤྱོད་མའི་བྱིན་རླབས་གནང་སྐབས་ཐོད་པའི་བདུད་རྩི་ཁོལ་ཞིང་ལུད་པ་ཀུན་གྱིས་མཐོང་བ།
བླ་མ་དེ་ཉིད་ནས་མང་དུ་ཞུ་བར་མཛད་ཅིང་། ཉིད་ཀྱི་གསུང་ལས། བོད་ན་ཁྱེད་ལྟ་བུ་བཞུགས་པ་མཐོང་བས་ཁོ་མོའི་ལྟ་བྱེད་དབང་པོ་ཇེ་གསལ་ལ་སོང་ཕན་ཚུན་དག་སྣང་འགྲན་པ་བཞིན་གྱི་ལོ་རྒྱུས་གསན་པས།
ཁམས་ཕྱོགས་ཀྱི་བླ་སྤྲུལ་ཕལ་ཆེར་གྱིས་

མཁའ་སྤྱོད་མའི་བྱིན་རླབས་གསན་ཀྱང་སླར་བྱིན་རླབས་ཆེ་བས་བླ་མ་ངག་དབང་རིན་ཆེན་ཉིད་ལ་བསྐྱར་ནས་གསན་ཚུལ་དང་། དུས་ཕྱིས་འཇམ་དབྱངས་མཁྱེན་བརྩེ་དབང་པོས་བླ་མ་དེ་ཉིད་ལ་བསྐྱར་ལྡབ་ཏུ་གསན་པ་སོགས་གྲུབ་པའི་དབང་མོར་བཞུགས་ཤིང་།
སྐུ་ཚེ་ཡང་རིང་པོ་བཞུགས་པས་རིན་ཕོའི་རྨོའུ་དྲུང་དུ་གྲགས་པ་དེ་ཉིད་གཤེགས་པའི་ནང་རྟེན་ནཱ་རོ་མཁའ་སྤྱོད་མའི་སྣང་བརྙན་རིན་ཆེན་གཉིས་པ་ལས་གྲུབ་པའི་སྐུ་རྒྱན་སོགས་འགྲན་བྲལ་ད་ལྟ་ལྷ་ཆེན་ཁྱམས་སྟོད་ན་བཞུགས་པ་འདིའོ།
།འདིར་སྨྲས་པ། འོག་མིན་གཉིས་པ་དཔལ་ལྡན་ས་སྐྱ་འདིར། །བླ་ཆེན་གོང་མ་སྤྱི་དང་ཁྱད་པར་དུ། །སྔགས་འཆང་ཆོས་རྗེ་ཨ་མེས་ཞབས་སོགས་དང་།
།བྱེ་བྲག་ས་ཆེན་ཀུན་བློ་ཡབ་སྲས་ཀྱི། །རྣམ་ཐར་གསོན་དང་བཅོས་མིན་དད་པ་འཕེལ། །དེ་ལྟར་བསམས་ཀྱང་ཡི་རང་མི་བསྐྱེད་ན། །རེ་ཞིག་སྲིད་ལས་ཐར་བའི་སྐབས་མེད་ཕྱིར། །ཞིམ་རྒུ་ཟོས་ལ་བདེ་བར་གཉིད་བྱོས་ཤིག
།ཅི་བྱེད་ཡིད་ཆེས་དད་གསུམ་འཕེལ་འགྱུར་རྣམས། །བདེ་ནས་བདེ་བར་རིང་པོ་མི་ཐོགས་པར། །རྣམ་གྲོལ་གོ་འཕང་མཆོག་ལ་རེག་གྱུར་ཏེ། །བསླུ་མེད་རྒྱུ་དང་འབྲས་བུའི་དངོས་པོའི་གཤིས།
ཞེས་བར་སྐབས་ཀྱི་ཚིགས་སུ་བཅད་པའོ། །༤ པད་མ་བདུད་འདུལ་དབང་ཕྱུགདེ་ལྟ་བུའི་ཡབ་རྗེ་དཔལ་ལྡན་ཆོས་སྐྱོང་ངམ། འགྲོ་མགོན་དབང་སྡུད་

སྙིང་པོའི་གསང་ཡུམ་ངོ་མར་གདུང་སྲས་མ་བྱུང་ཞིང་། དེ་རྗེས་རྟ་ནག་རང་བྱོན་པའི་སྲས་མོ་བགྲེས་གཞོན་གཉིས་ལས་སྔ་མ་ལ་གདུང་རིགས་གསུམ་ཙམ་བྱོན་པ་ལས། གཅེན་པོ་པདྨ་བདུད་འདུལ་དབང་ཕྱུག་གམ་མཐུ་སྟོབས་བསྟན་འཛིན་བཟང་པོ་ནི།
ཡུམ་གྱི་ལྷུམས་སུ་བཞུགས་པའི་ཚེའང་ཡབ་རྗེ་དབང་གི་མཚན་ཅན་ཉིད་ཀྱི་མནལ་ལྟས་སུ། ས་ཆེན་རྡོ་རྗེ་འཆང་ཀུན་དགའ་བློ་གྲོས་དེ་ཉིད་ཀྱི་ཡབ་རྗེ་ཉིད་ལ་བཅོམ་ལྡན་འདས་རྡོ་རྗེ་ཕུར་པའི་དཀྱིལ་འཁོར་དུ་དབང་བསྐུར་བསྩལ་བ་ཤར་བ་དང་།
ཡུམ་གྱི་མནལ་ལྟས་སུ་གཟིམ་སྦུག་ཐོས་བསམ་འབྲུག་སྒྲའི་གཞི་ཐམས་ཅད་ལི་ཁྲིར་འཆར་བ་གཟིགས་པ་དང་། དཔོན་སློབ་ལྔ་རིག་པ་ཀུན་དགའ་བཀྲ་ཤིས་ཀྱི་མནལ་ལྟས་སུ་ཡབ་རྗེ་ཀུན་དགའ་བློ་གྲོས་དེ་ཉིད་ན་བཟའ་སྐུ་སྦྱར་དྲི་མ་མེད་པ་གསོལ་ཏེ།
ཕུན་གླིང་དེ་ཉིད་ཀྱི་སྐས་ཐུང་འོག་ཏུ་མཇལ་ཉམས་དང་ཕྱག་མཛད་ནས་ཡབ་རྗེ་གར་ཕེབས་ཞུས་པས།
ངོས་ཕུན་ཚོགས་གཟིམ་སྤྱིལ་དུ་འགྲོ་གསུངས་ཏེ། ཐོགས་མེད་བྱོན་པ་འཁྲུངས་པ་དང་བཅས། ཡབ་རྗེ་དབང་སྡུད་སྙིང་པོ་དེ་ཉིད་དགུང་གྲངས་སུམ་ཅུ་པ་དང་། ཡུམ་རང་བྱོན་མ་སྐལ་བཟང་ལྷ་ཡི་བུ་ཁྲིད་འཆི་མེད་ཚེ་དབང་དེ་ཉིད་ལས།
ཆུ་ཕོ་བྱི་བའི་ལོ་བདག་ཅག་གི་སྟོན་པ་བལྟམས་པ་དང་མངོན་པར་སངས་རྒྱས་པ་དང་། མྱ་ངན་ལས་འདས་པ་དུས་གསུམ་ཚང་བའི་ས་ག་ཟླ་བའི་ཚེས་བཅོ་བརྒྱད་ཉིན་རེ་གཟའ་ལྷའི་བླ་མ་ཟླ་སྐར་ཆུ་སྟོད་དང་འཕྲོད་པའི་དུས་ཕྱི་མ་ཕྱེད་ལ་གཟིམ་ཆུང་ཕུན་ཚོགས་གླིང་དུ་ཡུམ་ལ་གནོད་པ་མེད་པ་འཇའ་འོད་དང་མེ་ཏོག་གི་ཆར་སོགས་ངོ་མཚར་བའི་ལྟས་

དུ་མ་དང་བཅས་སྐུ་བལྟམས། དེ་སྐབས་ཡབ་རྗེ་དབང་གི་མཚན་ཅན་ཉིད་ཀྱི་དབུ་བླ་ཉམས་རྟོགས་མངའ་བདག་མུས་ཆེན་ཆོས་ཉིད་ཡེ་ཤེས་དེ་ཉིད་ཡ་ག་ཆོས་སྡིངས་ཀྱི་མཁན་པོ་མཛད་ནས། ཞེ་དགོན་དུ་འཆད་ཉན་མཛད་སྐབས་ནམ་མཁའི་ཤར་ལྷོའི་ཕྱོགས་སུ་འཇའ་ཚོན་སྣ་ལྔ།
པདྨ་སྤུངས་པ། བཀྲ་ཤིས་རྟགས་བརྒྱད། མཆོད་རྟེན་བརྩེགས་པ། ལ་སོགས་ཉིན་ཁ་ཤས་བསྟུད་མར་བྱུང་བ། ས་སྐྱར་གདུང་འཁྲུངས་པའི་རྟགས་སུ་གཟིགས་པ་བཅས།
སྐབས་འདིར་ས་སྐྱར་ཡབ་རྗེ་དབང་གི་མཚན་ཅན་སྐུ་རྐྱང་ལས་གདུང་བརྒྱུད་ཤིན་ཏུ་ཉག་ཕྲ་བའི་དུས། ཡབ་རྗེ་ཉིད་སོགས་ཚང་མ་ཐུགས་དགེས་པར་གྱུར་ཅིང་། ཡབ་རྗེ་མཆོག་ནས་གང་གི་རིགས་སྲས་དམ་པ་ཡུམ་བཅས་པར།
རབ་དཀར་ལྷ་རྫས་ཀྱི་མགུལ་དར། རྟེན་གསུམ་བདོག་པའི་དངོས་པོ་དང་བཅས་པ་བསྩལ་ནས་རྒྱལ་སྲས་ཀྱི་སྤྱི་བོར་ཕྱག་བཞག་སྟེ་ཨཱ་ཡུ་བྷྲུཾ་ཞེས་གསུངས་ཤིང་། རིམ་བཞིན་རྒྱལ་བ་ཚེ་མཐའ་ཡས་པ་ལྷ་དགུའི་དབང་དང་།
གདུང་སྲས་ཕེབས་པའི་གཏང་རག་ཏུ། ཕུན་གླིང་ཐོག་ཁའི་ཐུག་ཆེན་རྣམས་ལ་ཉམས་གསོ་དང་གསར་འཛུགས་སོགས་དང་། མགོན་ཁག་སྤྱི་དང་ཁྱད་པར་ཞིང་སྐྱོང་ཆེན་པོ་ཙ་རུ་རྨུ་ཁ་དང་། དཔལ་ལྡན་དམག་ཟོར་རྒྱལ་མོ་ཟུང་ལ་གདུང་རབས་མྱུར་འབྱོན་གྱི་འཕྲིན་བཅོལ་དམིགས་ཕུག་མཛད་པ་གསུངས་པ་བཞིན་དེ་གཉིས་ལ་གཏང་རག་ཀྱང་ཟབ་པར་ཡོད་འགྲོ་ཞིང་།
གོང་དབང་གི་མཇུག་ཐོག་ཏུ་མཚན་དུ་པདྨ་བདུད་འདུལ་དབང་ཕྱུག་གམ།
ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོ་ཞེས་གསོལ་བ་ལྷོ་བྱང་འདུས་སྡེར་མང་ཇ་ཟབ་མའི་ཐོག་

གཏམ་སྙན་བཀའ་ཁྲ་དང་བརྟན་བཞུགས་ཚོགས་འདོན་བཅས་བསྩལ་ཏེ། མི་རིང་བར་འཁྲུངས་སྟོན་དུ་མདོས་ཆེན་ཟབ་རེས་སོགས་དགའ་སྟོན་རྒྱ་ཆེ་མཛད་ཅིང་། དེ་ལྟ་བུའི་གདུང་སྲས་གཞོན་ནུ་དེ་ཉིད་ནི། མཚན་དཔེས་སྤྲས་ཤིང་ཡ་རབས་དམ་པའི་ངང་ཚུལ་ཁོ་ན་ལས།
ཐ་མལ་གྱི་བྱིས་པའི་སྤྱོད་པ་ལས་འདས་པ་ཡབ་རྗེ་རྡོ་རྗེ་འཆང་ལས་རྐྱེན་སེལ་གྱི་དབང་རྗེས་གནང་དུ་མ་དང་། དཔོན་སློབ་གནས་ལྔ་རིག་པ་ཀུན་དགའ་བཀྲ་ཤིས་དེ་ཉིད་ལས་ཡི་གེའི་ཕྱི་མོ་བྲི་ཀློག་ལ་སོགས་པ་རིག་གནས་ཀྱི་ཚོགས་དུ་མ་གསན་ཅིང་།
གཞོན་ནུའི་དུས་ནས་གདན་ས་འདི་ཉིད་ན་བཞུགས་པའི་ཆོས་སྤྱོད་རྣམས་དང་རྩ་རྒྱུད་བརྟག་གཉིས་དང་བདེ་ཀྱཻ་གསང་གསུམ་རྡོ་རྗེ་ཕུར་པ་ཡོ་ག་དང་བཅས་པའི་སྒྲུབ་དཀྱིལ་རྣམས་དང་།
རྡོ་རྗེའི་ཆོས་སྐྱོང་རྣམས་ཀྱི་གཏོར་བསྔོ་བསྐང་བསྟོད་བསྐུལ་གཏོར་བཟློག་རྣམས་དང་བཅས་པར་ཐུགས་བློར་ཆུབ་སྟེ། ཡབ་རྗེའི་དྲུང་དུ་རེ་རེ་བཞིན་རྒྱུགས་འབུལ་མཛད་ནས།
ཚོགས་དབུ་རྣམས་ལ་ཕེབས་ཤིང་། ཁྱད་པར་རྩ་རྒྱུད་བརྟག་གཉིས་ཚོགས་ལ་ཕེབས་སྐབས་རྒྱུད་འདོན་ཟབ་མ་ཞེས། ཚོམས་ཆེན་དུ་ལམ་འབྲས་བླ་བརྒྱུད་གོས་ཡོལ། ཀྱཻ་རྡོར་གོས་ཐང་སོགས་རྒྱན་འགྲེམ་དང་།
ཚོགས་པས་འདབ་ལྕམ་སོགས་ཟབ་གྱོན་དང་། སྒེར་གཞུང་ནས་ཞབས་བརྟན་ཇ་འབྲས་དར་འགྱེད་སོགས་མཛད་སྲོལ་དེ་ཉིད་ཐོག་མ་སྐུ་ཐོག་འདི་ཙམ་ནས་བྱུང་བར་མངོན། དེ་ནས་རྡོ་རྗེ་ཕུར་པའི་སྒྲུབ་མཆོད་གར་འཆམ་སོགས་ལ་ཐོག་མར་ཕེབས་ཏེ།
སྐྱེ་བོ་ཀུན་གྱི་ཡིད་ཚིམ་པར་མཛད་པ་དང་། ཉིད་ཀྱི་དགུང་གྲངས་བཅོ་ལྔ་བར་ཕེབས་པར། ཡབ་རྗེ་མཆོག་ནས་སྔོན་

སྲོལ་བཞིན་མཁས་པ་ཟིལ་གནོན་གྱི་ཆོས་ཁྲིད་ཆེ་འདོན་མཛད་རྒྱུར་གཞུང་བླ་སོགས་ལ་སྙན་འབུལ་དང་བཅས་དྲིལ་བསྒྲགས་ཏེ། གེགས་སེལ་དུ་ཆོས་སྡེ་ལྷོ་ནས་བཀའ་འགྱུར་གསེར་ཆོས་གསུང་སྒྲོགས་དང་བྱང་པ་ཚོགས་ཡོངས་ནས་ཕུར་བཟློག་བཅས་དང་།
ལོ་དུས་ཀྱི་དུས་མདོས་ཆེན་མོ་འགྱངས་ནས། འགོ་ཟླའི་ཉེར་གསུམ་ནས། བྱང་པ་ཚོགས་ཡོངས་ཕྱེད་ནས། དམར་ཆེན་གཏོར་བཟློག་འཇམ་མགོན་ཀུན་བློས་དེབ་བསྒྲིགས་བཞིན་དང་།
ཕྱེད་ནས་མགོན་པོ་ཞལ་གྱི་གཏོར་བཟློག་རྒྱུན་བཞིན་མཛད་ཅིང་རྒྱལ་ཟླའི་ཚེས་གཅིག་གཞི་ཐོག་རྩེར་ལྷ་བསངས་ལ་རྒྱས་པ་དང་། ཕྱི་དྲོར་ལོ་གསར་བཞུགས་གྲ་རྒྱུན་བཞིན་མཛད་པ་དང་། ཟླ་འདིའི་ཉེར་གཅིག་ལ་གཞི་ཐོག་ཀུན་རར་མདོས་ཟབ་ཆོག་བསྒྲིགས་དང་།
ཉེར་གསུམ་འཆམ་སྐུ་གདན་འདྲེན་ཟབ་མ། འཇམ་མགོན་ཀུན་བློའི་དེབ་བསྒྲིགས་སྟེང་སེར་ཕྲེང་རྒྱས་པ། རུ་འདྲེན་སོ་སོ་ནས་བཅུ་གཅིག་རེ་དང་། པུ་ཏྲ་དགུ་ཚན་གཅིག་གདུང་སྲས་བགྲེས་གཞོན་རིམ་པར་ཕེབས་ནས་དྲག་ཆས་རྡོར་དྲིལ་གཡབ་དར་བཅས་མཛད་སྲོལ་འདི་ཡང་འདི་ཙམ་ནས་བྱུང་ངམ་སྙམ།
ཉེར་བཞིར་སྙེམ་ཆས། ཉེར་བརྒྱད་ལ་གྱོང་ཆས། ཉེར་དགུ་ལ་གཏོར་བཟློག
གནམ་གང་ལ་བསྐང་གསོ་བརྒྱ་ཚར་རྟ་ཟླའི་རྒྱལ་པོ་ལོ་གསར་དགའ་སྟོན་བཅས་མདོས་ཟབ་ཕྱག་དེབ་བཞིན་དང་། ཁྲི་ཕེབས་དངོས་གཞི་གཟའ་ཚེས་དགེ་བར་ས་ཚོགས་སུ་ཆོས་དུང་རིན་པོ་ཆེ་ནས་གསུང་གིས་བསྐུལ་ཏེ་གཞིས་བྱེས་ཀྱི་དགེ་འདུན་བརྒྱ་ཕྲག་དུ་མ་འདུས་ཚར་བ་དང་།
ལྷ་ཆེན་ཆོས་ཁྲིམས་པ་རྒན་གཞོན་བྱང་པའི་སྒེར་ཆོས་དྲུག་ཅུ་ཐེ་བའི་ལས་ཚན་པ་སོགས་

གཞི་ཐོག་ཏུ་ཕེབས་བསུར་འབྱོར་བསྟུན་ཉིན་དང་པོ་ཟུང་ལ་ཕེབས་པའི་གཙོ་བོར་གདུང་སྲས་བགྲེས་པ་པདྨ་བདུད་འདུལ་དབང་ཕྱུག་དང་། བར་པ་ངག་དབང་ཀུན་དགའ་རིན་ཆེན་ཟུང་སྔགས་འཆང་གོས་དཀར་ལྕང་ལོས་མཛེས་པ་དང་།
ཆུང་བ་མགོན་པོ་དངོས་གྲུབ་དཔལ་འབར་རབ་བྱུང་བཅས་མཐའ་སྐོར་ཀུན་ཏུ་ཕྱག་འདེགས་པ་སོགས་དྲུང་རིགས་ཞབས་འབྲིང་པ་རྣམས་དང་མཇུག་ཡུམ་རྗེ་བཙུན་མ་སོགས་སྐུ་ངོ་རྣམས་དང་། བན་ཚང་པ་རྣམས་གདུགས་ཆེན་རྒྱ་གླིང་སོགས་སོ་སོར་ལག་འཁྱེར་དང་བཅས་ཚོགས་ཆེན་མོའི་ཤར་སྒོ་ནས་དལ་བུས་བགྲོད་པ་པདྨའི་མཚན་ཅན་གྱི་ཞབས་གཡས་ཤར་སྒོའི་ནང་དུ་བཞག་པ་དང་ཆོས་དུང་རིན་པོ་ཆེའི་གསུང་བསྐུལ་བའི་དུང་བསྐོར་བ་དུས་གཅིག་བྱེད་པ་སྔོན་གྱི་ཕྱག་སྲོལ་གོང་མའི་བླ་དུང་དུ་གྲགས།
དེ་ནས་ཚོགས་ཆེན་མོའི་མཐའ་སྐོར་ཁྲི་ཆེན་གྱི་མདུན་ཐང་དུ་ཕྱག་གདན་དང་བཅས་སྐུ་ཕྱག་ཐེངས་གསུམ་མཛད་ནས། ཆོས་ཁྲིའི་སྟེང་གི་སྒོ་ཆུང་ནུབ་བརྒྱུད་འཇམ་མགོན་སྐུ་མཆེད་གསུམ་འཇམ་དབྱངས་ས་པཎ་གྱི་ཆོས་ཁྲི་ཆེན་པོ་མཁས་པ་ཟིལ་གནོན་ནམ།
ཐང་མོ་ཆེའམ། འཁོར་ལོ་གསུམ་ལྡན་དུ་གྲགས་པའི་ཁར། སྐུ་ལྷན་ནེ་ལྷམ་མེར་བཞུགས་གྲུབ་པ་དང་།
འདུས་ཚོགས་ཀྱི་ལོངས་སྤྱོད་མཚམས་བཞག་སྟེ། ཚོགས་པ་རྣམས་ལ་གསུང་རབ་བསྐྱེད་ལ་འཇམ་མགོན་པདྨའི་མཚན་ཅན་གྱིས་ཐམས་ཅད་མཁྱེན་པའི་གསུང་རབ་དྲི་མ་མེད་པ་ལ་ཕྱག་འཚལ་ལོ་ཞེས་གསུངས་པ་དང་།
ཚོགས་པས་མདོ་ཀློག་པ་དང་ཤེར་སྙིང་བདུད་བཟློག་བཅས་གྲུབ་མཚམས། བན་ཚང་པ་རྣམས་ལངས་ནས་མཎྜལ་

བློས་བླངས་བཏེག་སྟེ། དབུ་བྱེད་ཆེ་ས་ནས་སྤོས་རེང་བུ་ཐོགས་ཏེ་ཚིག་རིགས་དང་བསྟུན། སོ་སོར་ངོ་སྤྲོད་བཅས་ཚོགས་པས་མཎྜལ་སོ་བདུན་མ་གདངས་བཅས་གང་གི་མཆོད་རྫས་མ་བཅས་གྲུབ་ནས། འཇམ་མགོན་པད་མའི་མཚན་ཅན་གྱིས་སེམས་བསྐྱེད་གསལ་འདེབས་པར་མཛད་དེ།
འཇམ་མགོན་ས་སྐྱ་པཎྜི་ཏའི་སྐུ་ཆེ་བའི་ཡོན་ཏན་གྱི་ཇེང་དྲངས་ཏེ་གང་དེར་དབུས་གཙང་ཁམས་གསུམ་དུ་གསུངས་པའི་ཚོགས་ཆོས་ཐུབ་པའི་དགོངས་པ་རབ་ཏུ་གསལ་བ་ཞེས་གྲགས་པའི་དབུའི་མཚན་དོན་ནས་བརྩམས།
བསམ་གཏན་གྱི་ཕར་ཕྱིན་ཡན་ཆད་དང་། ཉིན་བར་མར་བཅའ་སྒྲིགས་རྣམས་གོང་བཞིན་གྱི་སྐུ་གསུམ་ཡེ་ཤེས་ཀྱི་རྣམ་བཞག་ཡན་ཆད། ཉིན་གསུམ་པར་སྐྱབས་མགོན་ཡབ་རྗེ་དཔལ་ལྡན་ཆོས་སྐྱོང་ཉིད་དང་བཅས་ཡབ་སྲས་བཞི་ཆར་གོང་གི་དགེ་མཚན་དང་བཅས་ཕེབས་ཏེ།
ཁྲི་ཆེན་གྱི་སྟེང་དུ་ཡབ་སྲས་བཞི་ཆར་བཞུགས་ཏེ། བཅའ་སྒྲིགས་རྣམས་གོང་བཞིན་གྱི་འཇམ་མགོན་པདྨའི་མཚན་ཅན་ནས་སེམས་བསྐྱེད་གསར་འདེབས་པར་མཛད་དེ་སྔ་འཕྲོས་སྐུ་གསུམ་ཡེ་ཤེས་ཀྱི་རྣམ་བཞག་མན་ནས་མཇུག་སྦྱར་བྱང་བར་སྔོན་བྱོན་ཡབ་སྲས་གོང་མའི་བཞེད་སྲོལ་བཞིན་གསལ་དག་སྙན་གསུམ་གྱི་སྒོ་ནས་ཐུགས་ཐོག་ནས་རྫོགས་པར་བསྩལ་ཏེ།
དེ་དུས་ཀྱི་སྐྱ་སེར་ཐམས་ཅད་འཇམ་དཔལ་གཞོན་ནུ་དངོས་དང་མཉམ་པའི་མོས་གུས་འཕེལ་བར་གྱུར་ཏོ། ། དེ་སྐབས་གཞུང་ས་ཆེན་པོ་ནས། གོང་ས་ཐམས་ཅད་མཁྱེན་པ་རྒྱལ་དབང་བློ་བཟང་ལུང་རྟོགས་རྒྱ་མཚོ་མཆོག་དང་།
སྲིད་སྐྱོང་རྟ་ཚག་ནོ་མི་ཧན་བློ་བཟང་དཔལ་ལྡན་རྒྱལ་མཚན། པཎ་ཆེན་

རིན་པོ་ཆེ་བློ་བཟང་བསྟན་པའི་ཉི་མ་བཅས་སོ་སོ་ནས་སྐུ་ཚབ་མི་སྣ་རྩེ་དྲུང་མངགས་ཤིང་། གནང་སྐྱེས་མཎྜལ་རྟེན་གསུམ་གྱིས་མཚོན་གསེར་དངུལ་གོས་དར་གྱི་ཚན་གྲངས་གནང་སྐྱེས་སྤམ་མཐོ་བ་དང་། གཞན་ཕྱོགས་ཀྱི་དགོན་སྡེ་ཁག་དང་།
རང་ཁོངས་སུ་གཏོགས་པའི་ཆོས་སྲིད་ཀྱི་སྣེ་མོ་བ་སེར་སྐྱ་མཆོག་དམན་ཡོད་དོ་ཅོག་དང་། ཕྱོགས་མཐའི་དད་སྦྱིན་ཁག་བཅས་ནས་ཁྲི་སྟོན་ལེགས་སྐྱེས་རྨུགས་འཛིན་དབང་པོའི་གན་མཛོད་ལ་ཅོ་འདྲི་བ་སྟོབས་པ་བྱུང་བ་རྣམས་དང་དེ་ཉིན་གདན་ས་ཆེན་པོའི་དྲི་གཙང་ཁང་རྣམས་སུ་མཆོད་པའི་འཕྲེང་བ་ཚར་དུ་དངར་བ་བརྒྱ་ཕྲག་དུ་མ་དང་།
རྒྱལ་བསྟན་སྲུང་བའི་མེལ་ཚེ་བ་ཁག་རྣམས་སུ་སྤྱན་གཟིགས་ཀྱི་ཡོ་བྱད་གྲངས་ལས་འདས་པ།
དགེ་འདུན་གྱི་སྡེ་དང་སྐྱེ་བོའི་ཚོགས་ལ་འབྲུ་འགྱེད་བཅས་སྔོན་ལམ་བཞིན་གྱ་ནོམ་པ་བསྩལ་བ་སོགས་དགེ་བའི་རྩ་བ་རྣམས་ཡབ་རྗེ་རྡོ་རྗེ་འཆང་པད་འབྱུང་གཉིས་པ་འགྲོ་མགོན་དབང་གི་མཚན་འཆང་ཉིད་ནས་འཁོར་གསུམ་ཡོངས་དག་གིས་རྒྱས་བཤད་དང་བཅས།
བསྔོ་བ་རྣམ་དག་གིས་རྒྱས་འདེབས་གྲུབ་ནས། ཡབ་རྗེ་རྡོ་རྗེ་འཆང་ཉིད་དང་། མཁན་ཆེན་ཟུར་ཆད་པ་སོགས་དཔོན་སློབ་ཀྱི་རིགས་བན་ཚང་པ་དང་བཅས་པ།
ཁྲི་ཆེན་གྱི་མདུན་དུ་བཞེངས་ཏེ། རྟེན་འབུལ་སྣ་བདུན་རྫས་བརྒྱད་སོགས་ཀྱི་མངའ་གསོལ་ཤིས་བརྗོད་རྣམས་མེ་བྱ་འགྲོ་མགོན་དབང་གི་མཚན་འཆང་གང་ཉིད་ཁྲིར་ཕེབས་ལམ་བཞིན།
མཛད་གྲུབ་མཚམས་གཙོ་ཐབ་པས་ཞྭ་གཡབ་དང་ཀི་སྒྲ། དེ་ནས་སེར་ཕྲེང་དྲུང་འཁོར་དང་མི་སེར་གྱི་ཀོང་གཞས་པ་རྣམས་ཀྱིས་བསུ་བ་དང་བཅས་པ་

ཚོགས་ཀྱི་ཤར་སྒོ་ལྷོ་མ་ནས། ཁྲོ་ཁང་གི་མདུན་ནས་གཞི་ཐོག་གི་ལྟག་བསྐོར་ཏེ་བར་བསྐོར་བསྡུས་པ་བཞིན་གཞི་ཐོག་ཏུ་ཕེབས་བསྟུན། རྩེ་ནས་ཆོས་དུང་རིན་པོ་ཆེ་ཐེངས་བཅུ་གསུམ་བསྐུལ་བ་སོགས་སྔོན་བྱོན་གོང་མའི་བཞེད་སྲོལ་ལྟར་དང་།
ཀོང་གཞས་སོགས་གཟིགས་འབུལ་ནི་ཉིན་གྲངས་དུ་མའི་བར་དགའ་སྟོན་དུ་འབུལ་བར་བྱུང་གྲགས་ཤིང་། དེ་ནས་ཡབ་རྗེ་རྡོ་རྗེ་འཆང་སོགས་སྐྱེས་ཆེན་རྣམས་ལས་སྔ་ཕྱི་དབང་ལུང་ཁྲིད་སོགས་གསན་བསམ་མཛད་པ་རྣམས་རགས་ཙམ་སྨོས་ན།
ཡབ་རྗེ་མཆོག་ལ་བྱ་རྒྱུད་ཚེ་དཔག་ལྷ་དགུ་དཔལ་ཆེན་རྡོ་རྗེ་ཕུར་པའི་སྟོད་ལས་བྱང་ཆུབ་སྒྲུབ་པའི་དབང་དང་། སྨད་ལས་དྲག་པོའི་སྒྲོལ་དབང་།
དགེས་རྡོར་དབང་། ལམ་དབང་། ཉང་གཏེར་གུ་རུ་དྲག་དམར་གྱི་དབང་སོགས་ནི་ཡང་ཡང་གསན་ཅིང་། གཞན་ཡང་འཇིགས་བྱེད་རྭ་ལུགས་བཅུ་གསུམ་མ། བདེ་མཆོག་གྲུབ་ཆེན་ནག་པོ་ལུགས། གསང་འདུས་འཕགས་ལུགས་རྟ་མགྲིན་ཡང་གསང་ལྷ་དགུ།
ངན་སོང་སྦྱོང་རྒྱུད་ཀུན་རིག་རྣམས་ཀྱི་དབང་དང་། ཐུབ་དབང་གནས་བཅུ། འཇམ་དབྱངས་སྨྲ་སེང་། འཇམ་དཀར་རྟ་མགྲིན་སྐྱེར་སྒང་། ཕྱག་རྡོར་གཏུམ་མོ་འབྱུང་འདུལ། ཁྱུང་ཁྲ་ནག
རྣམ་རྒྱལ། རྣམ་འཇོམས། རི་ཁྲོད་མ་བྱད་གྲོལ་སོགས་ཡང་ཡང་དྲང་སྲོང་ལོག་ཏྲི་པ་ལའི་རིག་གཏད་གྲུབ་ཆེན་བརྒྱད་ཅུའི་བྱིན་རླབས། གུར་ཞལ་སོགས་རྡོ་རྗེའི་ཆོས་སྐྱོང་རྣམས་ཀྱི་རྗེས་གནང་། དམར་པོ་སྐོར་གསུམ།
ནཱ་རོ་མཁའ་སྤྱོད་མའི་བྱིན་རླབས། རྒྱལ་པོ་སྐུ་ལྔ་དང་། རྩི་དམར་རྣམས་ཀྱི་སྲོག་གཏད་སོགས་གསན་ཅིང་། གཞན་ཡང་འདིར་མ་འཁོད་པ་མང་དུ་ཡོད་ངེས་ཤིང་། སྙིགས་

དུས་ས་ཆེན་ཀུན་བློའི་དངོས་སློབ་ས་བསྟན་སྤེལ་བ་ལུང་གིས་བསྔགས་པ་གནས་ལྔ་རིག་པའི་པཎྜི་ཏ་ཆེན་པོ་ཀུན་དགའ་བཀྲ་ཤིས་ལས། གསུང་ངག་རིན་པོ་ཆེ་ཚོགས་བཤད་དབང་ཁྲིད་རྒྱབ་རྟེན་ལུང་དང་བཅས་པ་དེ་དང་འབྲེལ་བ་སྐོར་དགུའི་ཁྲིད་ལུང་།
བདེ་མཆོག་ལོ་ནག གསང་འདུས་འཕགས་ལུགས་གསེར་ཆོས་བཅུ་གསུམ། སྒྲུབ་ཐབས་བརྒྱ་རྒྱམ་སྣར་ཐང་བརྒྱ་རྩ་སེམས་བསྐྱེད་ལུགས་གཉིས་སོགས་བློ་སྦྱོང་སྐོར་དང་། ཇོ་བོའི་ཆོས་འབྱུང་བརྒྱ་རྩ་སོགས་བཀའ་གདམས་པའི་སྐོར་དང་།
རྗེས་གནང་ཟུར་བཀའི་རིགས་གྲངས་ལས་འདས་པ། འཇིགས་བྱེད་རྭ་ལུགས་བཅུ་གསུམ་མའི་དབང་ཁྲིད་ཡོངས་རྫོགས་ཀྱི་ལུང་དང་བཅས། གཤེད་དམར་ལྷ་ལྔའི་དབང་ཁྲིད་ལུང་དང་བཅས་པ།
རོ་ལངས་བརྒྱད་སྐོར། དགྲ་གདོང་གཉིས། ཀྱཻ་རྡོར་བཀའ་བབས་བཞི་དང་། གུར་བསམ་གཉིས། མགོན་པོའི་དབང་ཆེན་རྣམས་དང། གུར་མགོན་ཁྲོ་བཅུ་ཐུན་མོང་མ་ཡིན་པ། ལྷ་བརྒྱད།
ལྷ་བཅུ་གཉིས་མ། ལྕམ་དྲལ་ལྷ་གསུམ་པུ་ཏྲའི་ཟུར་བཀའ། ཟངས་གྲི་སྐོར་གསུམ་སོགས་ཀྱི་རྗེས་གནང་ཐུན་མོང་བ་དང་ཐུན་མིན་རིགས་ཚང་མ། བྲག་རྫོང་མ་ཕྱི་ནང་གསང་གསུམ་གྱི་ཉམས་ཁྲིད་ལྷ་དགུའི་རྗེས་གནང་སྔོན་འགྲོའི་ནང་རྩ་གསུམ་ལྔ་ལ་བརྟེན་པའི་གསང་ཁྲིད་གཞུང་པོད་མེ་འབར་སྙན་བརྒྱུད་ཁ་སྐོང་ཡང་སྐོང་སོགས་ཀྱི་ལུང་ཡོངས་རྫོགས།
དུད་སོལ་མའི་རྗེས་གནང་གཉིས་སྔོན་འགྲོའི་དུད་པོད་ཀྱི་ལུང་ཞལ་རྣམ་རྒྱུར་བཅུན་གྱི་རྗེས་གནང་ཁྲིད་ལུང་བཅས་ཡོངས་རྫོགས་གསན་ཀྱང་ཆོས་སྐྱོང་སེངྒེ་ནག་པོ་དང་།
བྲམ་ཟེ་མངག་གཏད་སོགས་ཁ་རེ་ཡབ་རྗེ་སྐུ་མཆེད་གཉིས་ཆར་ནས་མ་

གསན་པ། རྗེས་སུ་ངག་དབང་སྨིན་གྲོལ་རྒྱ་མཚོ་ལས་གསན་འདུག རྣམ་སྲས་རིགས་ཅན་བཅོ་ལྔའི་རྗེས་གནང་། རྣམ་སྲས་ཞི་དྲག་གི་པོད་ལུང་དང་བཅས་པ་སོགས་གསན་པ་རྒྱ་མཚོ་ལྟ་བུ་མཛད་པས། རྗེ་ཉིད་ཀྱི་དབུ་བླ་རྣམས་ཀྱི་ནང་ནས་ཀྱང་འདི་ཉིད་ལ་གཙོ་བོར་མཛད།
གཞན་ཡང་རྡོ་རྗེ་ཕྲེང་བའི་དབང་ཡང་གཞན་པར་གསན་ཚུལ་མི་སྣང་བས་འདི་ཉིད་ལ་གསན་ནམ་སྙམ་ཞིང་། མདོ་ཕྱོགས་པོད་ཆེན་དྲུག་མཚན་ཉིད་དང་། སྙན་སུམ་སོགས་རིག་གནས་ཀྱི་སྐོར་ཡང་མང་དུ་གསན་བསམ་མཛད་པ་ཉིད་ཀྱི་གསུང་ལས།
ངེད་ལོ་གཞོན་ནུའི་དུས་སུ་སྤྱིར་ཡབ་རྗེ་རྡོ་རྗེ་འཆང་དང་། ཁྱད་པར་ཡོངས་འཛིན་དམ་པ་ཀུན་བཀྲས་དེ་ཉིད་ཀྱི་ཞབས་པད་བསྟེན་ཏེ་མདོ་སྔགས་རིག་གནས་དང་བཅས་པར་སློབ་སྦྱོང་མི་དམན་ཙམ་བགྱིད་རྒྱུ་བྱུང་བ་སྐལ་བ་བཟང་ཞིང་།
ད་ལྟ་ཡང་རང་རྒྱུད་ལ་ཡོན་ཏན་ཆ་ཤས་ཙམ་ཡོད་པ་ནི་དཔོན་སློབ་དེ་ཉིད་ཀྱི་བཀའ་དྲིན་ཡིན་པས་ཁྱེར་མཐའ་མ་མཆིས་སོ།
།ཞེས་ཡང་ཡང་གསུངས་པར་གྲགས་པ་སོགས་ཀྱིས་ཤེས་སོ། །རྗེ་བཙུན་རྨོའུ་དྲུང་འཆི་མེད་བསྟན་པའི་ཉི་མ་ཞེས་གྲུབ་པའི་དབང་མོ་དེ་ཉིད་ལས། གཙོ་བོ་གསུང་ངག་སློབ་བཤད་ཀྱི་སྨིན་གྲོལ་ཡོངས་རྫོགས།
བྱིན་རླབས་རིགས་རྒྱབ་རྟེན་ལུང་དང་བཅས་པ་ས་ཆེན་ཀུན་བློའི་གསན་ཡིག་ལྟར་ཕལ་ཆེར་གསན་པར་ངེས་ཤིང་། གཞན་ཡང་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་ལུང་གསེར་ཆོས་མཁའ་སྤྱོད་སྐོར་གྱི་བྱིན་རླབས་དང་།
ནཱ་རོ་མཁའ་སྤྱོད་མའི་བྱིན་རླབས་ཁྲིད་ཐུན་མོང་མ་ཡིན་པའི་ཞལ་ཤེས་རིགས་དང་། བེའུ་བུམ་སོགས་རྒྱབ་རྟེན་ལུང་

དང་བཅས་ཡོངས་སུ་རྫོགས་པ་གསན། གཞན་ཡང་དབང་ལུང་ཐོར་བུ་མང་དུ་གསན། ངོར་མཁན་ཆེན་ཐར་རྩེ་བྱམས་པ་ཀུན་དགའ་བསྟན་འཛིན་དྲུང་ནས། གཙོ་བོ་བིརྺ་པ་ལམ་འབྲས་ཆུང་བར་གྲགས་པ། གཤེད་དམར་ལྷ་ལྔའི་དབང་ལུང་ཁྲིད་བྱིན་རླབས་རིགས་དང་བཅས་པ་ཡོངས་རྫོགས།
གསང་འདུས་འཇམ་པའི་རྡོ་རྗེའམ་ཡེ་ཤེས་ཞབས་ལུགས་ཀྱི་དབང་སོགས་གསན། གཞན་ཡང་ཀྱཻ་རྡོར་རྒྱུ་ལམ་གྱི་དབང་དང་། ལམ་ཟབ་བིར་སྲུང་། ནཱ་རོ་མཁའ་སྤྱོད་རྣམས་ཀྱི་བྱིན་རླབས།
འཇམ་དཔལ་རིགས་གསུམ། ཁྱུང་ཁྲ་ནག ཚེ་དཔག་མེད་ལྷ་དགུ། ཚེ་དབང་འཆི་མེད་དཔལ་གཏེར་སོགས་རྒྱུན་གྱི་ཐུགས་དམ་རྣམས་ཀྱི་ཁ་གསོ་དགོས་རིགས་རྣམས་ཡང་ཡང་གསན། ཞེ་དགོན་མཁན་པོ་བསོད་ནམས་དབང་ཕྱུག་ལས།
སྔ་ཕྱིར་གཙོ་བོ་བདེ་མཆོག་ལུ་ནག་དྲིལ་གསུམ་གྱི་དབང་དང་། དྲིལ་བུ་ལུས་དཀྱིལ་རིམ་ལྔའི་ཁྲིད་ལུང་སོགས་དབང་ལུང་རྗེས་གནང་ཐོར་བུ་བ་མང་དུ་གསན་པ་ཞིབ་པར་འཇམ་མགོན་དེ་ཉིད་ཀྱི་གསན་ཡིག་གླེགས་བམ་ལས་རྟོགས་པར་བྱའོ།
།དེ་ལྟ་བུ་ཐོས་བསམ་མཛད་པ་རྣམས་ལ་བསྒོམ་སྒྲུབ་ཉམས་བཞེས་ཇི་ལྟར་གནང་བའི་ཚུལ་ནི། སྐུ་གཞོན་ནུའི་དུས་ལམ་འབྲས་གསན་ནས་བདེ་མཆོག་ཕོ་བྲང་དུ།
ཀྱཻ་རྡོར་གཞི་བསྙེན་ཟླ་དྲུག་ལྷག་ཙམ་མཛད་དུས་སྐབས་གཅིག་ལྗགས་བཟླས་སྐབས་སོགས་སུ་བཞུགས་གནས་དེ་ཉིད་ནས་ཕྱི་གསལ་ནང་གསལ་ལྟ་བུས་ཡུལ་སྡེ་ཚང་མ་གཟིགས་ཉམས་དང་། སྨད་ཞིང་ཕྱོགས་ནས་བྱིས་པ་ཐལ་ཕྱུར་ཁ་ཅིག་ནས་རྗེ་རང་ཉིད་ལ་རྡོ་སོགས་འཕེན་པར་འཁྲུངས་པ།
བླ་མ་ཀུན་བཀྲས་ལ་ཞུས་པས་འདི་དག་ནག་

ཕྱོགས་ལ་དགའ་བའི་ཐེའུ་རང་སོགས་བར་ཆད་བྱེད་པར་རྩོམ་པས། སྲུང་འཁོར་ལ་འབད་འབུངས་དགོས་ལུགས་གསུངས་པ་བཞིན་མཛད་པས་སྐབས་ཤིག་ཀྱང་སྔར་བཞིན་ཐལ་བྱུང་དུ་གཟིགས་སྙམ་དང་། སྐོར་ལམ་ཕྱོགས་ནས་བུད་མེད་བཅོ་ལྔ་རྗེ་བཙུན་རྡོ་རྗེ་བདག་མེད་མའི་རྩ་སྔགས་འདྲེན་ཞིང་འགྲོ་བ་གཟིགས་པ་སྐུ་གམ་ན་གནས་པ་རྣམས་ལ་ངེད་ཀྱི་འདི་བཞིན་མཐོང་བ་བསྐོར་ལམ་ཕྱོགས་ན་ཇི་འདུག་ལྟོས་ཤོག་གསུངས་པ།
ཁམས་མོ་བཅོ་ལྔས་དབྱངས་འཐེན་བཞིན་འགྲོ་འདུག
མཐོང་ཚུལ་ཞུས་པ་རྣམས་བླ་མ་ཀུན་བཀྲས་མཆོག་ལའང་དོགས་སེལ་ཞུས། ལན་དུ་འདི་ནི་ཤིན་ཏུ་བཟང་སྟེ། ཁྱེད་ཉིད་དགེས་པ་རྡོ་རྗེའི་རྣལ་འབྱོར་ལ། བདག་མེད་ལྷ་མོ་བཅོ་ལྔས་བསྐོར་བ་བྱེད་པ་ཡིན་སོགས་གསུངས།
ཡང་སྐབས་ཤིག་འོད་གསལ་གྱི་ངང་ནས་བཅོམ་ལྡན་འདས་ཀྱཻ་རྡོ་རྗེ་རྩ་ཞལ་བཻཌཱུརྱ་དྭངས་པའི་མདོག་ལྟ་བུ་སྔོན་དུ་གཟིགས་ཤིང་། དེ་ནས་ཇེ་གསལ་ཇེ་གསལ་གྱིས་གཡས་གཡོན་གྱི་ཞལ་ལྷག་མ་རྣམས་དང་།
ཕྱག་ཞབས་རྒྱན་ཆ་ལུགས་རྣམས་ནས་མེ་རིས་བར་ཇི་བཞིན་གཟིགས་རྒྱུ་ཡིན་པ་ལ། ཞབས་འབྲིང་པ་ཞིག་གིས་གཟིམ་སྒོ་ཕྱེས་ཏེ་སྐུ་མདུན་དུ་བྱུང་བས་གཟིགས་སྣང་དེ་བཞིན་འགགས་པས་ཤིན་ཏུ་འཕངས་པ་འཁྲུངས་པ་ནི།
འཇམ་མགོན་ཨ་མེས་ཞབས་སོགས་སྔོན་བྱོན་གོང་མའི་རྣམ་ཐར་དང་མཚུངས་པ་ཁོ་ནར་ངེས་ཤིང་། འོན་ཀྱང་ཡོངས་རྫོགས་རང་མ་གཟིགས་པ་ནི་ཅུང་ཟད་བར་ཆད་རྣམ་པ་འདྲ་བ་དང་།
ཡང་སྐབས་ཤིག་འོད་གསལ་ངང་ནས་ལག་པ་དམར་མདངས་ཅན་ཞིག་ལ་འཁོར་ལོ་ཡིག་འབྲུ་ཅན་ཞིག་འཁོར་བ། ནན་

གྱིས་གཟིགས་པ་ན། གཟིགས་ཤིག་པའི་བརྡ་ལྟ་བུའི་འཁོར་ལོ་མ་འཁོར་བ་སྡོད་པ་ལ་ཐུགས་ཞིབ་གནང་བས། དམག་བཟློག་གི་གདམས་པ་ཁྱད་པར་ཅན་གཟིགས་ཚུལ་ནང་ཆེན་བླ་མ་དཔལ་བཟང་འཕྲིན་ལས་ཀྱིས་མཛད་པའི་རྗེ་ཉིད་ཀྱི་རྣམ་ཐར་ཚིགས་བཅད་མ་དང་།
གསུངས་རྒྱུན་ལས་ཀྱང་བྱུང་བ་དོན་དུ་དམག་སོགས་གཡུལ་བཟློག་གི་མན་ངག་ཁྱད་པར་ཅན་ཞིག་རྗེ་ཉིད་ལ་ལྷག་པའི་ལྷ་ཡིས་གནང་བའི་ཉེ་བརྒྱུད་ཅིག་བཞུགས་པར་གྲགས་པ་སོགས་མཚན་མའི་བསྙེན་པ་རབ་འབྲིང་ཐ་གསུམ་ལས།
ཡི་དམ་ལྷ་ཡི་ཞལ་མཐོང་ཞིང་གདམས་པ་ཁྱད་པར་ཅན་བསྩལ་བ་ནི་མཚན་རྟགས་རབ་སྟེ། འཕགས་ཡུལ་གྱི་གྲུབ་ཆེན་བིརྺ་པ་སོགས་དང་མཚུངས་པར་མངོན་ནོ། །དེ་ལྟ་བུའི་མཚན་རྟགས་གྲངས་ཀྱི་བསྙེན་པ་ཁ་སྐོང་བཅུ་ཆའི་སྦྱིན་སྲེག་དང་བཅས་པ་མཐར་ཕྱིན་ནས།
བླ་མ་གོང་མའི་དུས་མཆོད་རྣམས་ཀྱི་རྡོ་རྗེ་སློབ་དཔོན་དང་འབྲེལ། གདུལ་བྱ་སྐལ་ལྡན་རྣམས་སྨིན་གྲོལ་གྱི་ལམ་བཟང་ལ་བཀྲི་བ་སོགས་སྔོན་བྱོན་གོང་མའི་ཕྱག་ལེན་བཞིན་ཉམས་མེད་མཛད་པ་དང་གཞན་ཡང་སྔ་ཕྱི་མ་ངེས་པར་བསྙེན་སྒྲུབ་མཛད་པ་ནི།
ཕྱག་རྡོར། འབྱུང་འདུལ། རྡོ་རྗེ་ཕུར་པ། གུར་ཞལ་སོགས་ཡི་དམ་ཆོས་སྲུང་རྣམས་ཀྱི་དུས་གྲངས་མཚན་མའི་བསྙེན་པ་རྣམས་སྐུ་གཞོན་ནུའི་དུས་ནས་མཐར་ཕྱིན་པ་སྒྲུབ་པར་མཛད་ནས་གདན་ས་ཆེན་པོ་འདི་ཉིད་ན་བཞུགས་པའི།
ཕུར་སྒྲུབ་ཆེན་མོའི་དུས་མདོས། རྡོ་རྗེ་ཕུར་པ་དང་།
ཆོས་སྐྱོང་གུར་ཞལ་སོགས་ཀྱི་གཏོར་བཟློག་བཅས་ཀྱི་རྡོར་སློབ་སོགས་ཕྱག་ལེན་རྣམས་འགན་བཞེས་གནང་བས་ཀུན་ལ་དྭངས་བ་འདྲེན་པ་དང་དེ་ལྟར་

ཐོས་བསམ་སྒོམ་གསུམ་གྱི་ཐུགས་རྒྱུད་སྦྱངས་ཏེ་འཆད་རྩོད་རྩོམ་གསུམ་དང་མཁས་བཙུན་བཟང་གསུམ་གྱི་སྒོ་ནས་རྒྱལ་བསྟན་སྤྱི་བྱེ་བྲག་ལ་ཕན་བདེའི་སྲི་ཞུ་ཇི་ལྟར་མཛད་ཚུལ་བསམ་ལས་འདས་ཀྱང་། མདོ་ཙམ་སྨོས་ན།
རྗེ་ཉིད་དགུང་གྲངས་བཅོ་ལྔར་ཕེབས་སྐབས་ཙམ་ལ་ཡབ་རྗེ་རྡོ་རྗེ་འཆང་ཉིད་ཁྲི་འཛིན་དགོངས་ཞུ་མཛད་དེ། གང་གི་རིགས་སྲས་རྣམ་གསུམ་ཆོས་ཁྲི་ཆེ་འདོན་མཛད་ཚུལ་གོང་བཞིན་དང་། ལྷག་པར་རྗེ་ཉིད་བླ་ཆེན་འཕགས་པ་རིན་པོ་ཆེས་བཞུགས་ཁྲི་པདྨ་ཅན་ལ་མངའ་གསོལ་ཏེ་གདན་ས་ཆེན་པོ་འདི་ཉིད་ཀྱི་ཆོས་སྲིད་ཀྱི་ཁུར་གང་ཡོད་འབོགས་པར་མཛད་དེ།
ཡབ་རྗེ་ཉིད་ཀུན་སྤང་བྱ་བྲལ་གྱི་སྤྱོད་པས་བླ་མ་གོང་མའི་དབེན་གནས་སྒྲུབ་ཕུག་རྣམས་སུ་ཐུགས་དམ་ཁོ་ན་ལ་གཞོལ་མུར་ས་སྦྲུལ་ཟླ་བ་བཞི་པའི་ཚེས་བཅུ་དྲུག་ལ་སྤུར་དཀར་གཞིས་སུ་གཟུགས་སྐུའི་བཀོད་པ་ཆོས་དབྱིངས་སུ་བསྡུས་ཚུལ་བསྟན་སྐབས།
དགོངས་རྫོགས་རྣམས་ཇི་ལྟར་སྒྲུབ་པར་མཛད་ཚུལ་སོགས་གོང་ཡབ་རྗེ་དབང་སྡུད་སྙིང་པོ་ཉིད་ཀྱི་རྣམ་ཐར་སྐབས་རགས་ཙམ་སྨོས་པ་བཞིན་དང་།
ལོ་ལྟར་གྱི་དུས་མཆོད་དུ་ཉིད་ཀྱི་དབུ་བླ་ཀུན་བཀྲས་དང་། ཡབ་རྗེའི་སྐུ་མཆེད་ཨེ་ཝཾ་བཟང་པོ་རྣམས་ཀྱི་སྐུ་མཆོད་དུ་ཆོས་སྡེ་བྱང་པ་ཚོགས་ཡོངས་ནས་ཀྱཻ་རྡོར་མན་ངག་ལུགས་ཀྱི་སྒྲུབ་མཆོད་ཚུགས་གྲོལ་དགུ་ལ་ཉིན་བར་མ་ཆོ་ག་གཉིས་རེ་མཛད་སྲོལ་སྔ་ཐོག་གི་ཕྱག་ལེན་བཅས་ཁྱོན་སྟ་གོན་མ་ཐེ་བའི་དངོས་ཆོག་བཅོ་ལྔ།
ཉིན་དང་པོ་ཚོགས་ཆེན་ལ། བླ་མཆོད་བཅས་པར་ཕྱག་ཆ་མཆོད་ཆས་རྩེ་གཞུང་ནས་བསྙེན་བཀུར་བཅས་ཟབ་མ། དེང་སྐབས་སྒྲུབ་མཆོད་ཟབ་བཞེས་

སུ་གྲགས་པ་དང་། དུས་ཆེན་ཉིན་ལྷོ་བྱང་ཆོས་ལྷུན་ཚོགས་ཡོངས་བཅས་ལ་འབྲས་འཇམ་སྐྱོ་མ་སོགས་སྡེ་སྣོན་ཟབ་མའི་ཐོག་གསེར་འགྱེད། དུས་ཆེན་གཞན་གཉིས་ལ་ཇ་ཐུག་གདན་སྣོན་གོང་འདྲ་ལ། འགྱེད་མེད་པ་དེང་སྐབས་དུས་ཆེན་དུ་གྲགས་པ་འདི་རྣམས་གསར་འཛུགས་མཛད།
གཞན་ཟླ་དུས་བླ་མཆོད་ཚེས་མཆོད་ཞེས་པ་དང་ཕྱི་ལོ་དུས་མཆོད་སྐབས་གསེར་དངུལ་བཀྲ་མའི་བྱང་ཆུབ་མཆོད་རྟེན་སྐུ་རྒྱན་ནང་གཟུངས་བཅས་ཁྱད་པར་དུ་འཕགས་པ་རིག་འཛིན་ལྷ་ཁང་དུ་བཞུགས་པ་འདི་སོགས་གསར་བསྐྲུན་མཛད་དེ།
ཡབ་རྗེ་རྡོ་རྗེ་འཆང་དེ་ཉིད་ཀྱི་དགོངས་པ་ཆོས་ཀྱི་དབྱིངས་སུ་རྫོགས་ཐབས་རྒྱ་ཆེར་མཛད་དོ། །དེ་ནས་མི་རིང་བར་མཛོད་པ་སོགས་སྣེ་མོ་བ་རྣམས་མོལ་ཏེ།
ས་སྐྱ་པའི་བསྟན་སྲིད་ཀྱི་རྩ་བ་གདུང་རབས་རིན་པོ་ཆེའི་ཕྲེང་བ་སྲིད་མཐའི་བར་དུ་འབྱོན་འགྱུར་གྱི་རྩ་བ་ཁབ་བཞེས་མཛད་པར་ཞུས་ཏེ། སྔོན་དུས་དཔལ་ལྡན་གྲུབ་ཐོབ་འདར་འཕྱར་རུ་བའི་རིགས་རྒྱུད་གསང་སྔགས་རྙིང་མའི་རིག་འཛིན་སྙིང་རི་བའི་སྲས་མོ་སྐུ་མཆེད་གཉིས་ཆར་གྱི་གཟུང་མར་ཕུལ་ཏེ་གསང་སྔགས་ཟབ་མོའི་དཀྱིལ་འཁོར་དུ་སྨིན་པར་མཛད་དེ་མཚན་པདྨ་བུ་ཁྲིད་དུ་གསོལ་ནས་ལས་རྒྱར་བསྟེན་པ་ལས།
རིང་མིན་གདུང་སྲས་ཞིག་འཁྲུངས་རྟགས་བཟང་བ་དང་བཅས་བྱུང་བ། མཚན་ངག་དབང་མཐུ་སྟོབས་དཔལ་འབྱོར་དུ་གསོལ་ཏེ། འཁྲུངས་སྟོན་དུས་མདོས་ཟབ་མ་སོགས་སྔོན་ལམ་བཞིན་དགའ་སྟོན་རྒྱ་ཆེར་མཛད་ཅིང་རིང་མིན་རྒྱུད་སྟོན།
ཕུར་སྒྲུབ་སོགས་ལའང་ཕེབས་ཐུབ་པ་བཅས། ཡབ་རྗེ་སྐུ་མཆེད་ཀྱི་ཐུགས་རྟེན་སྙིང་དང་

འདྲ་བ་བཞུགས་ཀྱང་རིང་མིན་ནས་བར་ཆད་ཀྱི་དབང་དུ་སོང་སྟེ་ཞིང་བརྗེས་པས་ཚང་མ་བྱ་ཐབས་བྲལ་ཞིང་ཡིད་མུག་ཏུ་གྱུར་པ། སླར་ཡང་བར་སྦུག་སྣང་སྨོན་ནང་པའི་སྲས་མོ་ཡབ་རྗེ་པདྨ་བདུད་འདུལ་དབང་ཕྱུག་ཉིད་ཀྱི་ཁབ་ཏུ་ཕུལ་ཏེ།
ཞིང་སྐྱོང་དབང་མོར་མཚན་གསོལ་བ་དེ་ཉིད་ལ། རྗེ་བཙུན་མཆེད་གཉིས་བལྟམས་ཤིང་། དེ་རྗེས་ས་ཡོས་ལོར་ཡུམ་མཆོག་སྙིང་རི་བ་པདྨ་བུ་ཁྲིད་ལས་གདུང་སྲས་ངག་དབང་རྡོ་རྗེ་རིན་ཆེན་འཁྲུངས་བ།
འཁྲུངས་སྟོན་ཟབ་མོ་སོགས་མཛད། ལོ་འདིར་ཡབ་པདྨ་བདུད་འདུལ་དབང་ཕྱུག་ཉིད་ཀྱི་དགོངས་བཞེས་ཐུན་མོང་མ་ཡིན་པ་ཕུན་ཚོགས་ཞབས་བརྟན་དེ་ཉིད་གདུང་རབས་མྱུར་འབྱོན་ཆེད་གསར་བསྐྲུན་གྱི་གཟའ་ཚེས་དགེ་བ་ནས་དབུ་བཟུང་སྟེ་ས་བརྟག་བླངས་ཀྱི་ཆོ་ག་རྣམས་རྒྱུད་སྡེ་ནས་གསུངས་པ་བཞིན་ལེགས་པར་མཛད་དེ།
རྟེན་དང་བརྟེན་པར་བཅས་པ་ཡོངས་སུ་རྫོགས་པ་གསར་འདེབས་ཀྱི་ལྷ་ཁང་སྟེང་ཤོད་རྒྱ་ཁྱོན་དང་།
ཞལ་བ་ཚོན་རྩི་ལོགས་བྲིས་སྣང་བརྙན་རྣམས་དང་བཅས་འཇམ་མགོན་ཀུན་དགའ་བློ་གྲོས་ཀྱི་སྐུ་དུས་ཕྱག་བཏབ་པའི་ཞལ་གྲོ་ལྷ་ཁང་འདྲ་ཅོག་མཛད་ནས། ནང་དུ་རྟེན་གྱི་གཙོ་བོ་བདག་ཅག་གི་སྟོན་པ་ཐུབ་པའི་དབང་པོའི་སྣང་བརྙན་གསེར་སྦྱངས་ཁོ་ན་ལས་གྲུབ་པའི་རྩེ་ཁྲུ་གང་དང་།
ཉན་གཉིས་དངུལ་གྲུབ་སྐུ་ཁྲུ་གང་ཙམ་རེ། ནང་གཟུངས་རིང་བསྲེལ་རྣམ་བཞི་ཁྱད་འཕགས་བཞུགས་པ་དང་། རྒྱལ་ཡུམ་ཞིང་སྐྱོང་དབང་མོ་ནས།
རིན་ཆེན་གཉིས་པ་ལས་གྲུབ་པའི་མྱུར་མཛད་ལྷ་མོའི་སྣང་བརྙན་དང་། རྗེ་བཙུན་འཆི་མེད་བསྟན་པའི་ཉི་མ་ནས་རིན་ཆེན་གཉིས་པ་ལས་

གྲུབ་པའི་ཡིད་བཞིན་འཁོར་ལོའི་སྣང་བརྙན་བཅས་ཁྲུ་ཙམ་མཛོད་སྤུ་པྲོག་ཞུ་སོགས་རིན་པོ་ཆེའི་ཕྲ་རྒྱན་དུ་མས་སྤྲས་པ་གསར་བསྐྲུན་དང་། ཡབ་རྗེ་ཉིད་ནས་སྡེ་དགེ་ས་སྐྱོང་ཚེ་དབང་རིག་འཛིན་ལ་ཞལ་མངགས་མཛད་པའི།
འཕགས་པ་གཟུངས་གྲྭ་ལྔའི་སྣང་བརྙན་བཞུགས་ཁྲི་རྒྱབ་ཡོལ་བཅས་གསེར་ཟངས་ལས་གྲུབ་པ། གཞན་ཡང་སྨན་འདམ་བྱིན་ཅན་ལས་གྲུབ་པའི་བླ་མ་ཡི་དམ་སངས་རྒྱས་བྱང་སེམས་སོགས་ཀྱི་སྣང་བརྙན་རྣམས་ཕལ་ཆེར་ཞལ་གྲོ་ལྷ་ཁང་བཞིན་བཞུགས་པ་དང་།
གཙུག་ལག་སྟེང་མར་བྲག་རི་བཀོད་ལེགས་ཁྲོད་དུ་ཐུབ་དབང་གནས་བཅུ་རྣམས། ཞལ་གྲོ་ལྷ་ཁང་སྟེང་མ་བཞིན་བཞུགས་པའི་བླ་སྐུ་རྣམས་དང་བཅས་བཞུགས་པ་ལ། ས་རྒྱན་གནམ་རྒྱན་གསོ་བཟང་འབའ་ཞིག་ལས་བསྐྲུན་པ་མཆོད་རྫས་གསེར་སྲང་ཞེ་གཉིས་ལས་བསྐྲུན་པའི་གསེར་ཀོང་སྣང་བ་རབ་འབྱམས་ཀྱི་གཙོས་པའི།
ནོར་ཤེལ་དངུལ་སོགས་རིན་ཆེན་ཁམས་ལས་གྲུབ་པའི་ཏིང་ཕོར་དཀར་ཆས་སོགས་ངོ་མཚར་ཅན་དུ་མ།
གཞན་ཡང་སྐུ་བརྙན་རྣམས་ལ་ན་བཟའ་བཞུགས་གདན་སོགས་བཟང་གོས་ཁོ་ན་ལས་བསྐྲུན་པ་ལྷ་ཁང་རྟེན་དང་བརྟེན་པའི་མཚན་དུའང་ཕུན་ཚོགས་ཞབས་བརྟན་ལྷ་ཁང་། དགེ་ལེགས་རྒྱ་མཚོའི་འབྱུང་གནས་རིགས་གསུམ་གདུང་རབས་ཆར་འབེབས་སུ་མཚན་གསོལ་བར་མཛད།
དེའི་ནུབ་མགོན་ཁང་ལོག་འདྲེན་ཚར་གཅོད་རིགས་གསུམ་གདུང་རབས་ཆར་འབེབས་ཀྱི་རྟེན་གྱི་གཙོ་བོ། བསྟན་སྲུང་ཀུན་གྱི་སྡེ་དཔོན་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་སྣང་བརྙན་ཐོག་སོ་གང་ཙམ་པ་སྨན་འཇིམ་ལས་གྲུབ་པ།
བྱིན་རླབས་ཀྱི་

གཟི་འོད་འབར་བ་འདི་ལ་གཟུངས་གཞུག་རིང་བསྲེལ་རྣམ་བཞི་ཐུན་མོང་དང་ཐུན་མོང་མ་ཡིན་པ། གྲི་སྙིང་སྲོག་འཁོར་ལྕགས་རྡོར་སོགས་ཆ་ཚང་བཞུགས་པ་འདི་སྐབས་མགོན་ཁང་ནུབ་ཀྱི་རྒྱབ་ཏུ་ཁམས་པ་ཚོ་ཅིག་མཚོན་ཐོགས་འཁྲུག་ཤོར་གྱིས་གཅིག་གྲི་འོག་ཏུ་ཤི་བའི་གྲི་སྙིང་མན་ངག་བཞིན་སྒྲུབ་པ།
གང་གི་ཐུགས་ཀར་བཞུགས་པ་ལ་རབ་གནས་ཐུན་མོང་བ་སྔགས་འཆང་ཆེན་པོའི་རབ་གནས་དངོས་གྲུབ་འབྱུང་གནས་ཀྱི་མཇུག་བཞིན་དང་།
ཐུན་མོང་མ་ཡིན་པ་མགོན་པོའི་མན་ངག་ནས་བྱུང་བའི་རབ་གནས་ཞག་བདུན་མར་གྲགས་པ་སོགས་མཛད། གཞན་ཡང་ཡི་དམ་བདེ་ཀྱཻ་ཕུར་པ། ཆོས་སྲུང་རྣམས་སྨན་བྱིན་ལས་གྲུབ་པའི་སྤར་སྐུ་རྣམས་དང་།
ཞལ་ཤར་གཟིགས་ལ་དམར་པོ་སྐོར་གསུམ་གྱི་སྐུ་བརྙན་མི་གཟུགས་ཙམ། ས་ཆེན་ཀུན་བློའི་སྐུ་དུས་བཞེངས་པར་མཛད་པའི་ཚོམ་བར་མགོན་ཁང་དུ་བཞུགས་པ་བཞིན། གསར་བཞེངས་རྣམས་ལ་སྤྱི་བྱེ་བྲག་གི་གཟུངས་གཞུག་བཅས་བྱིན་རླབས་ཀྱི་གཟི་འོད་འབར་བ་རྣམས་ལ་གནམ་རྒྱན་ས་རྒྱན།
ཆོས་སྲུང་རྣམས་ཀྱི་མདུན་སྤྱན་གཟིགས། གཏོར་མ་རྣམ་གསུམ་སོགས་དྲུག་ལྡན་གྱི་མཆོད་རྫས་བཅས་བཞུགས་པ་རྣམས་ཀྱི་ཕོ་བྲང་རྩེ་མོར་གསེར་ཟངས་ཀྱི་གསེར་འབྲུ་རྒྱལ་མཚན་མགོན་ཁང་སྟེང་ཆོས་སྲུང་གུར་ཞལ་སོགས་ཀྱི་རུ་མཚོན་རྔ་ཐུག་བཅས་མཚན་ཉིད་དང་ལྡན་པ།
སོ་སོའི་རབ་གནས་བཅས་ལེགས་པར་ཟིན་པ་རྣམས་ལ་རབ་གནས་དངོས་གཞི་ཡབ་རྡོ་རྗེ་འཆང་སྐུ་མཆེད་དང་།
ཟུར་བཞུགས་མཁན་ཆེན་ཀུན་དགའ་དཔལ་བཟང་། དྲུང་རམས་པ་བློ་གྲོས་ཆོས་

དར། དབུ་ཟུར་དམ་ཆོས་དོན་ལྡན་སོགས་དེ་སྐབས་ཀྱི་དགེ་བཤེས་སྐུ་ཡོན་ཅན་རྣམས་དང་། བན་ཚང་འདུས་ཚོགས་དང་བཅས་ནས་དགེས་པ་རྡོ་རྗེའི་དཀྱིལ་འཁོར་སྒྲུབ་མཆོད་དང་འབྲེལ་བའི་རབ་གནས་རྒྱས་པ་ཉིན་གསུམ་མ།
ཞི་རྒྱས་ཀྱི་སྦྱིན་སྲེག་དང་བཅས་པ་གྲོལ་ཉིན། ཕྱི་བསྐོར་ལ་མེ་ཏོག་འཐོར་བ། ལྷ་ཆེན་གློ་སྦུར་ལ་གོས་སྐུ་ཞལ་ཕྱེ་མཆོད་ཚོགས་རབ་འབྱམས་དང་། དགེ་འདུན་གྱི་སྡེ་དང་། མངའ་ཞབས་རྣམས་ལ་འགྱེད་སོགས་དགའ་སྟོན་གྱི་རིམ་པ་སྔོན་བྱོན་གོང་མའི་བཞེད་སྲོལ་ལྟར་མཛད་པ་ནས་བཟུང་།
གདན་ས་འདི་ཉིད་དུ་གདུང་སྲས་རྣམས་ཀྱང་འབྱུང་སླ་ཞིང་སྐུ་ཚེ་བརྟན་པ། ཕྱོགས་དུས་ཀུན་ཏུ་ནད་མུག་དང་བྲལ་ཞིང་ལོ་ཕྱུགས་རྟག་ཏུ་ལེགས་པ་སོགས་དགེ་མཚན་གྱི་དཔལ་དང་ལྡན་པ་བྱུང་ངོ་།
།སྐྱབས་རྗེ་འདི་ཉིད་དགུང་གྲངས་སོ་གཉིས་ཕེབས་པ་ཆུ་ལུག་ལོ་ནང་ཡབ་རྗེ་ཁྲི་སྐྱོང་ཉིད་དང་། གཅུང་པོ་ཀུན་རིན་ཡུམ་མཆོག་ཞིང་སྐྱོང་དབང་མོ་བཅས།
གོང་ས་རྒྱལ་དབང་སྲིད་སྐྱོང་བཅས་པའི་གསེར་ཞལ་མཇལ་ཕྱག་དང་བསྟན་འགྲོའི་ཕན་བདེ་སྤེལ་སླད་དབུས་ཕེབས་དགོངས་བཞེད་གནང་སྟེ། གསོལ་གཟིམ་བན་ཚང་པ་སོགས་ཞབས་འབྲིང་པ་དང་།
ཉེ་སྤྱོད་རྣམས་གྲ་སྒྲིག་མཛད་དེ་ཕེབས་པར་ཉེ་བ་ན་བཞི་ཐོག་ཚོམ་བར་མགོན་ཁང་དུ་དབང་ལྷ་སྐོར་གསུམ་གྱི་ཆོ་ག་མཛད་སྐབས། ཁམས་པ་ཞིག་ནས་མྱུར་མཛད་ལྷ་མོའི་གསེར་སྐུ་སྒྲོས་གཙང་སྤུས་ལྡན་ཞིག་ཕུལ་བ་འདི་རྟེན་འབྲེལ་ཤིན་ཏུ་ལེགས།
འཕགས་མ་རིག་བྱེད་ལྷ་མོ་གྲུབ་པའི་རྟགས་ཡིན་གསུངས་དགེས་པར་མཛད་པ་དང་། ཧོར་ཟླ་དགུ་བའི་

གཟའ་ཚེས་དགེ་བར། སྒོ་རུམ་ཡེ་ཤེས་མགོན་པོར་ལམ་གཏོར་གནང་ཞིང་། གྲོལ་འཕྲལ་མཆོད་ཞིང་བྱ་འདྲ་མའི་སྟེང་སྤྲོ་ཁང་ཕྱིང་གུར་མཇལ་གུར། ཕྱག་གཉེར་བན་ཚང་པ་གསོལ་གཟིམ་སོགས་ཀྱི་ཤག་གུར་སོགས་སྒར་གྲ་བསྒྲིག་པར་ཕེབས་པ་སྐུ་འཁོར་རྣམས་བླ་བྲང་ཟམ་ཁར་ཕེབས་པ་དང་དུས་མཉམ།
སྒོ་རུམ་ཕྱོགས་ནས་བྱ་རོག་མང་པོས་སྐད་སྙན་སྒྲོག་བཞིན་པར་གཤོག་རྡེབ་དང་བཅས་བཞུགས་སྒར་གྱི་གཡས་གཡོན་དུ་བབས་པ། སྒར་པ་ཚང་མས་ད་ནི་ཆོས་སྐྱོང་སྲུང་མ་རྣམས་ཀྱང་རང་རེ་རྣམས་ཀྱི་ཆ་ལ་ཕེབས་པ་ད་ལན་ཕེབས་འགྲུལ་ལ་བར་ཆད་མེད་ཅིང་།
མཐུན་རྐྱེན་འབད་མེད་ལྷུན་གྲུབ་ཏུ་ཡོང་རྒྱུ་ཡིན་འདུག་ཟེར་བ་བྱུང་ཞིང་། དེ་ནས་ཆིབས་བསྒྱུར་ཉེ་བ་ན།
ཕུན་གླིང་ཚོམས་ཆེན་དུ་ལྷོ་བྱང་འདུས་ཚོགས་ལ། སྐྱབས་ཁྲི་པདྨའི་མཚན་ཅན་ཉིད་ནས་བཀའ་བསྒྱུར་དུ་ངོས་རྣམས་དབུས་འགྲུལ་མ་འཁོར་བར་སྒྲིག་ལམ་ཀུན་སྤྱོད་རྣམས་ཐུད་ཤོར་མེད་པར་མཛད་ངོས།
ངོས་རྣམས་བསྟན་འགྲོའི་ཕན་བདེ་འབྱུང་ཆེད་དུ་འགྲོ་བ་ལགས་ན། བྱ་བ་ཐམས་ཅད་བསམ་བཞིན་འགྲུབ་པའི་ཐུགས་སྨོན་དུས་རྟག་ཏུ་མཛོད་ཅིག རང་ཅག་རྣམས་མྱུར་དུ་མཇལ་ཡོང་གསུངས་པས།
དགེ་འདུན་ཕལ་ཆེ་བ་ཞིག་སྤྱན་ཆབ་ཀྱང་བསིལ། སླར་ཡང་དམ་པ་འདི་ཉིད་ནས་སླད་ནས་འདུས་བྱས་ཐམས་ཅད་མི་རྟག་པ། ཚོང་འདུས་མགྲོན་པོ་དང་འདྲ། དངོས་པོ་ཟ་ཟིར་འདི་ནི་རྨི་ལམ་ལྟ་བུ། རྣམ་པ་ཆུ་ཤིང་གི་འབྲས་བུ་དང་འདྲ་ལ།
འོན་ཀྱང་ད་ལན་གནས་སྐབས་མ་གཏོགས་ཕུགས་ནས་རང་རེ་མཇལ་བས། དེ་ཙམ་གྱི་ཐུགས་ངལ་མ་མཛད་པར་སྐུ་ཁམས་བདེ་མོར་བཞུགས་

གསུངས་པ་སོགས་ཞལ་གདམས་ལེགས་པར་གནང་སྟེ། དེ་སྐབས་ཆོས་སྲིད་འཛིན་སྐྱོང་སྤེལ་བའི་ཁྲི་ཚབ་ཏུ་མགོན་པོ་དངོས་གྲུབ་དཔལ་འབར་ཉིད་འཇོག་པར་མཛད་ནས། དབུས་ཕེབས་ཀྱི་སྒར་པ་རྣམས་ཀྱི་བྱེད་སྒོ། བཅའ་ཡིག་ལས་འབྲས་བླང་དོར་གསལ་བའི་མེ་ལོང་ཞེས་བྱ་བ་མཛད།
མཛོད་པ་ནས་དེའི་རྗེས་སྣོན་དགོས་པའི་བཀའ་སྡོམ་དང་བཅས་ཕེབས་ཉིན་འདི་བཞུགས་ཞལ་ངོ་རྣམས་ནས་གསུམ་སྐས་འགོར་ཕེབས་སྐྱོར་དང་བཅས་རིམ་བཞིན་ཆིབས་བསྒྱུར་ཏེ།
གུར་ར་པའི་ཐད་ཙམ་ཕེབས་པ་ན་ལྷ་ཆེན་ལྕགས་རིའི་སྟེང་ནས་ལྷོ་བྱང་འདུས་སྡེའི་ཞྭ་གཡབ་དང་། ཀི་སྒྲ་ཐེངས་གསུམ་གྱིས་དང་པོ་རྣམས་ལ་ཆིབས་ཁ་བསྒྱུར་ཙམ་དང་གསུམ་པའི་ཚེ་མཆོད་རྟེན་དཀར་ཆུང་བར་ཆིབས་རྒྱུགས་མཛད།
འདི་ཡོད་ཕྱག་གཉེར་རྣམས་ནས་དབུ་གུར་དང་བཅས་སྲོ་མ་འཇིང་ཁར་ཐབ་སྐྱེལ་ཇ་ཞུས་མཇལ་དར་སོགས་ཕུལ་ཏེ། དོ་ནུབ་མགར་ར་བཀྲ་ཤིས་དར་རྒྱས་སུ་བཞུགས་ཞག་སྒར་སྒྲིགས།
དེ་ནས་དགོན་རྒྱས་སུ་གསོལ་ཚལ་དང་ཚ་གཞིས་སུ་ཞག་དེ་སྐོར་མཇལ་དམངས་དང། ལྷུན་རྩེ་གནས་གཟིགས་ཟམ་གདོང་དུ་ཤབ་གཞིས་རྒན་གྱིས་ཕེབས་བསུ་མཇལ་དར། རྒྱ་མདུད་དུ་ཞག་གཞི་དམངས་ལ་གནང་སྦྱིན་གྱ་ནོམ་བསྩལ།
འདི་ནས་གཞུང་ས་མཆོད་ནས་རྟ་ཁལ་འཐུས་མི་གྲ་སྒྲིག་གཟན་ཤིང་སོགས་གྱ་ནོམ་པའི་ལམ་ཡིག་ཕྱག་འཁྱེར་དང་བཅས་གདོང་སྣ་བརྒྱུད་དེ་གཞིས་རྩེ་དང་ཉེ་བར་ངོར་བླ་བྲང་ཁག་ནས་ཕེབས་བསུ་མཇལ་དར།
འགར་སྤེལ་བཞུགས་གནས་སུ་ངོར་པའི་ས་མཇལ་རྒྱས་པ་མཇལ་དམངས་གྲུབ་ནས་རིམ་ཕེབས་ཀྱིས།

རི་ཆུང་སྤུན་གསུམ་ཞེས་པའི་ཐད་བླ་བྲང་མཆོག་ནས་ཐབ་བསུ་ཕེབས་བསུ་མི་སྣ་མང་བས་མཇལ་དར་ཕུལ། འདི་སྐབས་པཎ་ཆེན་རིན་པོ་ཆེ་བློ་བཟང་བསྟན་པའི་ཉི་མར་མཇལ་ཕྱག་དང་། དེ་ནས་བར་ལམ་སྒང་རོང་ལམ་ཕྱོགས་གང་ལ་ཕེབས་པ་དང་།
དགོན་སྡེ་རྣམས་ལ་གནས་གཟིགས་མཆོད་འབུལ་ཇི་ལྟར་མཛད་པ་དང་། བསྟན་པ་དང་འགྲོ་བའི་དོན་རྒྱ་ཆེར་མཛད་ཚུལ་སོགས་རྒྱ་ཆེན་ཡོད་ནའང་། རྣམ་ཐར་སྔོན་མ་རྣམས་སུ་མ་གསལ་བས་འབྲི་བར་རྔོ་མ་ཐོགས།
དེ་ནས་གཞིས་རྩེར་ཞག་གཅིག་བཞུགས་ཏེ། ལམ་བར་འགྲོ་རྣམས་སྨིན་གྲོལ་མཛད་མུར། ལྷ་ལྡན་དང་ཉེ་བ་ན་གཞུང་ས་ཆེན་པོ་ནས་ཐབ་བསུ་དབུ་གུར་གྲ་བསྒྲིིགས་ཀྱི་ཐོག རྩེ་ཤོད་བཀའ་ཤག་བཅས་ནས་ཇ་ཞུས་དང་འཚམས་དར་འབུལ་མི་མགྲོན་གཉེར་མངགས་རྫོང་དང་།
ཕེབས་བསུ་བ་རྩེ་དྲུང་བཅོ་ལྔ་སྐོར་དྲུང་སྐྱ་རྒྱ་ལུ་ཆས་བསྒྲིགས། དེ་ཙམ་དང་བཅས་བཞུགས་གནས་ལྷ་ཀླུ་དགའ་ཚལ་དུ་གདན་ཕབས། དེ་ནས་ཞག་ཤས་ནས་ཕོ་བྲང་ཆེན་མོར་མཇལ་ཕྱག་བཅར་མཐུས་ཀྱི་གནང་བརྡ་སྙན་སེང་ཕུལ་ཏེ།
དངོས་གཞི་མཇལ་ཕྱག་རྩེ་ཕོ་བྲང་དུ་གོང་ས་རྒྱལ་དབང་ཐམས་ཅད་མཁྱེན་པ་ངག་དབང་བློ་བཟང་ཚུལ་ཁྲིམས་རྒྱ་མཚོ་མཇལ་ཕྱག་ཐོག
མཎྜལ་དང་རྟེན་གསུམ་གྱི་གསུང་བཤད་ཤིན་ཏུ་རྒྱས་པ་དེ་དུས་ཀྱི་སྐུ་དྲག་རྣམས་ཀྱི་ཡིད་འཕྲོག་པར་མཛད་དེ། འགྱོགས་དར་ནང་མཛོད་དང་བཅས། གཞན་ཡང་གསེར་དངུལ་དང་གོས་དར་གྱི་ཚན་གྲངས་བཙེམ་ཡོད་བཙེམ་མེད་ཇ་སྒམ་ལྟང་རིགས་སོགས་སྔོན་ལམ་བཞིན་ཚན་ཆེ་བར་འབུལ་བར་

མཛད་ནས། མགྲོན་ཆེ་ནས་སོ་སོའི་གོ་བབས་བཞུགས་ཁྲིར་གདན་ཞུས་ཀྱིས་གསོལ་ཇ་འབྲས་སིལ་བཅས་ཕེབས། དེ་ནས་གསོལ་ཚིགས་སྒང་དུ་གསོལ་སྟོན་སྡེར་ཁ་རྒྱ་ཆེ་བ་བསྩལ་ཏེ། རྩེར་གནས་གཟིགས་སོགས་གནང་ཡོད་དམ་སྙམ་ཞིང་།
དེ་བཞིན་དུ་སྲིད་སྐྱོང་ནོ་མི་ཧན་མཚོ་སྨོན་གླིང་པ་ངག་དབང་འཇམ་དཔལ་ཚུལ་ཁྲིམས་རྒྱ་མཚོ་དྲུང་དུ་ཁྲི་མཇལ་ལེགས་འབུལ། མཎྜལ་རྟེན་གསུམ་མཇལ་དར་གསེར་དངུལ་སོགས་སྟོབས་ཆེ་བ་ཕུལ་ཞིང།
དེ་བཞིན་བཀའ་བློན་ལྷན་དུ་སྔོན་ལམ་ཁྲི་འབུལ་སོགས་དང། གོང་མའི་སྐུ་ཚབ་ཨམ་བན་ལ་དེ་མཚུངས་མཛད་ཡོད་འགྲོ་བ་བཅས་དང། སྐུ་མཆེད་གཉིས་ཆར་གཞུང་ས་མཆོག་ནས་གཏོར་བཟློག་མནན་སྲེག་འཕངས་གསུམ་ཞབས་བརྟན་སྒྲུབ་དགོས་རྣམས་གྲུབ་ནས།
ཇོ་ཤཱཀ་རྣམ་གཉིས་རྟེན་གསུམ་རྣམས་ལ་མཆོད་འབུལ་རྒྱ་ཆེ་བ་དང་། ཁྲུས་གསོལ་ལྷ་གནས་ཀྱི་མེ་ཏོག་འཐོར་བ་བཅས་མཛད་སྐབས་ནམ་མཁའ་འཇའ་འོད་ཀྱིས་ཁེངས་པ།
རང་བཞིན་གྱིས་དྲི་བཟང་འཐུལ་བ་སོགས་ཀུན་གྱིས་གླེང་བ་བྱུང། སྲིད་སྐྱོང་མཆོག་ནས་བཀས་བསྐུལ་བ་བཞིན་མཚོ་སྨོན་གླིང་ཕོ་བྲང་གསར་བསྐྱེད་ཀྱི་ས་ཆོག་རྡོ་རྗེ་ཕུར་པའི་སྒོ་ནས་མཛད་པ། ཁུལ་དེ་ན་མཚོ་གླིང་ལ་ཤིན་ཏུ་གནོད་པའི་ཀླུ་ཞིག་ཡོད་པ།
སྔར་དམར་སྐྱུར་ཐབ་གཞོབ་སོགས་ཕྲན་ཙམ་ཕོག་ཀྱང་། དེ་མ་ཐག་རྨ་ཤུ་གཉན་སོགས་དུ་མ་ཡོད་པ། དེ་ནས་བཟུང་དམར་སྐྱུར་ཆེད་དུ་བཏབ་ཀྱང་མི་གནོད་པ་ཞིག་བྱུང་བ།
སྲིད་སྐྱོང་ཀུན་འཁོར་ཀུན་བདག་ཁྲི་རིན་པོ་ཆེས་འདི་འདྲ་བའི་མཐུ་སྟོབས་ཞེས་གཟེངས་བསྟོད་མཛད་

ཚུལ་རྗེ་ཉིད་ཀྱིས་གསན་པ་ན། ངེད་ཀྱི་ཁོང་རྣམས་ཀྱི་གསུངས་བཞིན་ཀླུ་དེ་རྒྱ་མཚོའི་མཐར་བསྐྲོད་པ་ཡིན་པས། གནས་སྐབས་ཉེས་སྐྱོན་འོང་བ་མེད་ཀྱང་ནམ་ཕུགས་མཚོ་སྨོན་གླིང་པའི་བསྟན་སྲིད་ལ་དར་རྒུད་ཅུང་ཟད་ཡོད་ཉེན་ཆེ་གསུངས་ནས་བཟློག་ཐབས་རིམ་གྲོ་མང་དུ་མཛད།
གཞན་ཡང་སྡེ་དཔོན་ཆེ་ཁག་དང་བཀའ་བློན་རྣམ་པ་སོགས་ཆེ་རིགས་ཀུན་གྱི་འདོད་དོན་སྒྲུབ་དགོས་རྣམས་མཛད་ཟིན་ནས། རྨེ་རུར་ཆོས་སྡེར་ཁྲོམ་དབང་ལྷ་ས་བ་སྐྱ་སེར་ཕལ་ཆེ་བས་ཞལ་མཇལ་ཞིང་།
ཟང་ཟིང་གི་དངོས་འབུལ་ཀྱང་རྫོགས་ལྡན་གྱི་དཔལ་ལ་འགྲན་པར་བྱུང་། གཞན་ཡང་བར་སེང་གྲྭ་ས་སེ་འབྲས་དགེ་གསུམ་ལྷ་ལྡན་གྱི་ཚོང་པ་སོགས་མཇལ་ཕྱག་ཞུས་ཏེ།
དངོས་འབུལ་རྨུགས་འཛིན་དབང་པོའི་གན་མཛོད་ལ་འགྲན་པར་བྱུང་། གཞུང་ས་མཆོག་ནས་སྔ་བར་ཕྱི་གསུམ་གྱི་ཟུར་གསོལ་རྒྱ་ཆེ་བ་བསྩལ་བ་སོགས་གཟུགས་བཟོས་མཆོག་ཏུ་དགེ་ཞིང་། དེ་ནས་རིང་མིན་ཐོན་ཕྱག་ཞུ་གནང་གིས་ཕེབས་ཟོས་གསོལ་སྟོན་ཐོག་སྤྱད་དངོས་སྤམ་མཐོ་བར་བསྩལ་ཐོག
ཕེབས་སྐྱེལ་དང་ཐབ་སྐྱེལ་ཐོག་རྩེ་ཤོད་དང་བཀའ་ཤག་ནས་ཇ་ཞུས་མཚམས་དར་འབུལ་བ་སོགས་སྔར་བཞིན་མཛད་ནས། རྒོད་དཀར་ལ་བརྒྱུད་དཔལ་གྱི་བསམ་ཡས་སུ་ཕེབས་ཏེ།
རབ་གྲྭ་རྣམས་ནས་གསོལ་བཏབ་བཞིན་ཕུར་དབང་སྟོད་ལས་སྨད་ལས། གཙུག་ལག་ཁང་རྣམས་སུ་སྣ་ལྔའི་མཆོད་ཚོགས་རྒྱ་ཆེ་བ་དང་བཅས་བསྟན་འགྲོ་ཕན་བདེའི་ཐུགས་སྨོན་ཡང་དག་དང་།
ཆོས་སྐྱོང་གནོད་སྦྱིན་ཆེན་པོར། སྤྱན་གཟིགས་མཆོད་གཏོར་གསེར་སྐྱེམས་སྙན་དར་སོགས་བསྩལ་ཏེ།

སྔོན་དུས་སློབ་དཔོན་པདྨ་འབྱུང་གནས་ཀྱིས་བཀའ་བསྒོས་དམ་ལ་བཞག་པ་བཞིན་སྤྱི་བྱེ་བྲག་གི་བསྟན་པ་སྲུང་ཞིང་སྐྱོང་བའི་བཀའ་བསྒོ་གཉེར་གཏད་ཡང་དག་པ་མཛད། དེ་ནས་རིམ་བཞིན་དབུས་ལྷོ་ཁ་དང་། རྒྱལ་རྩེ་སོགས་གཙང་དབུས་ཀྱི་དགོན་གནས་ཐམས་ཅད་དུ་མང་འགྱེད་མཆོད་འབུལ་ཁྲོམ་དབང་སོགས་གདུལ་བྱ་རྣམས་སྨིན་གྲོལ་ལ་འགོད་བཞིན་པར་གཞིས་རྩེར་ཕེབས་ནས་བླ་བྲང་རྒྱལ་མཚན་མཐོན་པོས་ཐབ་བསུ་ཕེབས་བསུ་སྐྱེལ་བཀུར་ཟོས་གང་ཆེའི་ཐོག་པཎ་ཆེན་རིན་པོ་ཆེ་བློ་བཟང་བསྟན་པའི་ཉི་མས་མཇལ་ཕྱག་དངོས་འབུལ་གྱ་ནོམ་པ་བཅས་མཛད་ནས་ཕན་ཚུལ་དགེས་པའི་གསུང་གླེང་ཡང་མང་དུ་གནང་།
དེ་ནས་ཨེ་ཝཾ་ཆོས་ལྡན་དུ་ཞག་འགའ་རེ་བཞུགས་ཏེ་བླ་བྲང་ཕན་ཚུལ་དང་འདུས་སྡེ་རྣམས་ཀྱི་རེ་བ་རྣམས་གྲུབ་ནས་གདན་ས་ཆེན་པོ་དང་ཉེ་བར་ཕེབས་པ་ན།
དེ་ཡོད་ཀྱི་མཁན་ཆེན་སོགས་ལྷོ་བྱང་ལས་ཚན་ཕྱག་གཉེར་དྲུང་རིགས་བཅས་གར་ར་བཀྲ་ཤིས་དར་རྒྱས་ཞག་སར་ཕེབས་བསུ་མཇལ་དར་དང་།
སང་ཉིན་ཨ་སྤྲོ་ལ་རྩེར་ལྷ་བསངས་རྒྱས་པ་མཛད་ནས། སྲོ་མ་རྫིང་ཁར་ཐབ་བསུ་དེ་ནས་གཞུང་ཞིང་ཆུ་ཁ་མའི་སྟེང་དུ་ཆོས་སྡེ་ལྷོ་བྱང་འདུས་སྡེ་ནས་སེར་ཕྲེང་གི་སྣེ་ལ་ཆོས་དུང་རིན་པོ་ཆེ་རྡོ་རྗེའི་ཆོས་སྐྱོང་འཆམ་མགོན་བརྒྱད་བཅས་ཕེབས་པ་དང་།
སྐུ་མཆེད་རྒྱལ་ཡུམ་བཅས་ཆིབས་བཤོལ་ཏེ། སྙན་ཤལ་བསྩལ། དེ་ནས་ཆ་ཁམས་ཀྱི་གཞས་བསུ་སོགས་དང། བླ་བྲང་ཟམ་སྣེར་འདིར་སྐུ་ངོ་སོགས་ནས་མཇལ་དར་དང་བཅས་བསུས་ཏེ་གཞི་ཐོག་ཕོ་བྲང་ཆེན་པོའི་ཚོམས་དམར་དུ་རྒྱན་འགྲེམ།
སྟན་སོགས་བཤམས་

པར་ཤར་ཕེབས་ཀྱིས་ཡབ་རྗེ་སྐུ་མཆེད་རྒྱལ་ཡུམ་གཞུང་ས་མཆོག་གི་མཛོད་པ་སོགས་སྒར་པ་ཚང་མར་སོ་སོའི་གོ་བབས་གདན་ཐོབ་དང་བཅས་པའི་ཐོག་གཞུང་ནས་ཇ་འབྲས་ཐོག་འདིར་བཞུགས་ཞལ་ངོ་རྣམས་དང་དྲུང་རིགས་ལས་ཚན་སོགས་ནས་མཎྜལ་རྟེན་གསུམ་སོ་སོར་གོ་བབས་དང་བསྟུན་པའི་མཇལ་དར་ཕུལ།
དེ་ནས་གཞུང་ནས་དཀར་སྤྲོ་དང་། དམར་བྲོ་སྡེར་ཁ་རྒྱ་དཔང་ཆེ་བ་སོགས་བཏེག་ཟིན་མཚམས་གཟིམ་ཆུང་རྩེར་ཕེབས། དེའི་སང་ཉིན་ནས་འཆམ་མགོན་རྣམས་ཚོམས་ཆེན་དུ་བཞུགས་པར་མཆོད་བཤམས་བསྐང་གསོ་བརྒྱ་ཚར།
འཆམ་སྐུ་ཕེབས་སྐྱེལ་དུས་མདོས་བཞིན་དང་། ཞག་ཤས་ནས་ལྷ་ཆེན་གྱི་གཙོས་གཙུག་ལག་ཁང་རྣམས་ལ་སྣ་ལྔའི་མཆོད་ཚོགས།
དེ་སྐབས་ལྷ་ཆེན་དུ་དངུལ་སྲང་ཉེར་ལྔ་ལས་གྲུབ་པའི་མཆོད་ཀོང་སོགས་གསར་སྦྱོར་མཛད་ཅིང་ཆོས་ལྷུན་རི་སྒང་སོགས་ལ་སྐུ་སྐྱེས་མང་འགྱེད་སོགས་དང་མགོན་ཁང་ཁག་བཞི་སོགས་ལ་གཏང་རག་རྣམས་རིམ་བཞིན་མཛད།
གོང་དབུས་སུ་མ་ཕེབས་གོང་དུ་ཚོམས་བར་དུ་དབང་ལྷ་སྒྲུབ་ཆོག་མཛད་སྐབས་སོགས་དགེ་མཚན་མངོན་གསལ་བཞིན་འདི་སྐབས་གཞུང་ས་མཆོག་ནས་གཞིས་རྫོང་ཁོངས་གཏོགས་དཔལ་ལྡན་རྩེ་གཞིས་ཀ་མི་གྲྭ་ཡོང་འབབ་དང་བཅས་པ་གདུགས་དཀར་ཉེར་བདུན་མའི་སྒོ་ནས་བྱད་བཟློག་གཙོ་བོ་གྱུར་པའི་ཞབས་བརྟན་བསྟར་ཆགས་སྒྲུབ་རྒྱུའི་ཐེབས་རྩར་འབུལ་འབྱོར་མཛད་པ་སོགས།
མདོར་ན་སྐུ་རྐྱེན་མི་མཐུན་རིགས་མེད་ཅིང་།
ཐུགས་བཞེད་གང་ཅི་འབད་མེད་ལྷུན་གྲུབ་ཏུ་བྱུང་བ་སོགས། གཞིས་བྱེས་ཚང་མ་

དགའ་སྟོན་གྱི་དཔལ་ལ་རོལ། དབུས་ཕེབས་སྐབས་གདན་ས་འདིར་ཞབས་དཀར་སྤྲུལ་སྐུ་ཞེས་པའི་ཟོག་རྫུས་གཡོ་ཅན་དཔོན་གཡོག་མང་ཞིག་སླེབ་ཚོད་ཀྱང་། འདིར་བཞུགས་གདུང་སྲས་སྐུ་མཆེད་རྗེ་བཙུན་རྨོལ་དྲུང་འཆི་མེད་བསྟན་པའི་ཉི་མ་སོགས་ནས་རྫུ་འཕྲུལ་གྱི་བཀོད་པས་བཏུལ།
གསར་བསྐྲུན་ཞབས་བརྟན་ལྷ་ཁང་དགེ་ལེགས་རྒྱ་མཚོའི་འབྱུང་གནས་རིགས་གསུམ་གདུང་རབས་ཆར་འབེབས་སུ་དུས་དང་རྒྱུན་མཆོད་བསྟར་ཆགས།
གཞན་ཡང་ལོ་ལྟར་ཆོ་འཕྲུལ་ཚེས་བཅོ་ལྔ་བདག་ཁྲིི་མཆོག་དང་། མཁན་ཆེན་སོགས་ཆོས་སྡེ་ལྷོ་བྱང་ལས་ཚན་བན་ཚང་པ་འདུས་ཚོགས་བཅས་ནས་ཐེག་ཆེན་སེམས་བསྐྱེད་རང་གིས་ལེན་པ་སོགས་དང་། བླ་མ་གོང་མའི་བསྟོད་ཚོགས་དང་མཆོད་འབུལ་སོགས་ཞལ་འདོན་གྱི་རིམ་པ་རྣམས།
འཇམ་མགོན་ཀུན་བློས་མཛད་པའི་ཞལ་གྲོ་མཆོད་འབུལ་ཕྱག་དེབ་བཞིན་མཛད་པ་ལ་མཆོད་ཚོགས། བསྙེན་བསྐུར་ཟབ་པ་བཅས་གནང་སྲོལ་ད་ལྟའི་བར་གནས་པ་དང་།
མགོན་ཁང་བདུད་དཔུང་ཟིལ་གནོན་ལོག་འདྲེན་ཚར་གཅོད་གདུང་རབས་ཆར་འབེབས་སུ་ལོ་ལྟར་རྒྱལ་ཟླའི་ནང་། དམ་རྫས་བསྐང་གཏོར་ནག་པོ་མཆོད་བསྟོད་བཅས་གསར་འཛུགས་ལོ་ལྟར་བན་ཚང་པ་སྟོད་སྨད་བླ་ཁག་སོགས་གཏོར་སྤོད་ཀྱི་ཞལ་འདོན་ནག་པོ་མཆོད་བསྟོད་བཅུ་གཅིག
རྩ་ལྟུང་གི་བཤགས་པ་གྲངས་ཤིན་ཏུ་མང་བ་ཕྱག་དེབ་བཞིན་གནང་སྲོལ་ད་ལྟའི་བར་མཆིས་པ་སོགས་དང་། སྔོན་དུ་སྐྱེས་ཆེན་འགའ་ཞིག་ལ་ལུང་བསྟན་ཞུ་གནང་ལའང་གདུང་སྲས་འབྱུང་བ་གསུངས་པ་དང་།
ཉེ་ལམ་དབུས་ཕེབས་སྐབས་བསམ་ཡས་ཆོས་སྐྱོང་

ཆེན་པོས་ཀྱང་། ཡུམ་གྱི་ལྷུངས་ན་བཞུགས་པ་འདི་ཡབ་རྗེ་དབང་སྡུད་སྙིང་པོའི་རྣམ་འཕྲུལ་ཡིན་ཅིང་། མཚན་ཡང་ཐེག་ཆེན་དབང་སྡུད་སྙིང་པོར་ཐོགས་ཤིག་ཅེས་ལུང་བསྟན་པ་བཞིན། ཤིང་སྤྲེལ་ཧོར་ཟླ་གསུམ་པའི་ཚེས་ཉེར་གཉིས་ལ་རྒྱལ་ཡུལ་ཞིང་སྐྱོང་དབང་མོ་ཉིད་ལས།
གདུང་སྲས་བཀྲ་ཤིས་རིན་ཆེན་བལྟམས་པའི་ཚུལ་རྒྱས་པ་འོག་ཏུ་འབྱུང་ཞིང་། འཁྲུངས་སྟོན་སོགས་དགའ་སྟོན་རྒྱ་ཆེ་བར་མཛད། གང་ལྟར་ཕུན་ཚོགས་ཞབས་བརྟན་ལྷ་ཁང་བཞེངས་པ་ནས་བཟུང་ཡབ་ཡུམ་རྣམས་ཐུགས་བཞེད་འབད་མེད་ལྷུན་གྲུབ་ཏུ་བྱུང་ངོ་།
།དེ་མཚམས་ནས་གཅུང་པོ་ཀུན་དགའ་རིན་ཆེན་ནས་ཕུན་ཚོགས་ཕོ་བྲང་གསར་བསྐྲུན་གྱིས་ཟུར་བཞུགས་ལྟ་བུར་མཛད་རྒྱུར།
དེ་སྐབས་ས་གཞུང་མཛོད་པ་ལྩམ་དྲལ་ཆོས་འོད་ཟེར་རམ་ཞབས་པད་ནག་པོ་ཡང་ཟེར་བ་སོགས། གཟུར་གནས་རྣམས་ནས་སྐུ་མཆེད་རྣམས་ཐུགས་འདོད་གཅིག་ཏུ་ལས་འདི་བཞིན་མཛད་ཚེ། གདན་ས་ཆེན་པོ་འདི་ཉིད་ཀྱི་གཏམ་དོན་ལར་རྒྱར་གང་སར་གཏུགས་མིན་སོགས་བབས་ཞུས་ཀྱིས་བཀག་སྟེ་ཕུན་ཕོའི་རྩིག་འགྲམ་བྲུས་ཟིན་པ་ཡང་འགྱང་དགོས་བྱུང་ཡང་།
སླར་ནས་ཁེག་པ་ཞིག་མ་བྱུང་བ་ཡིན་ནམ། ཕོ་བྲང་གསར་རྒྱག་གི་བསམ་ལྡེའི་ཡུམ་ཉི་ཟླ་དབང་མོ་དང་བཅས་ལྷན་གཞུགས་ཀྱི་ཕུན་ཚོགས་ཕོ་བྲང་དུ་གྲགས་པ་འདི་བཞིན་བྱུང་ཞིང་།
སྐུ་མཆེད་གྲས་མགོན་པོ་དངོས་གྲུབ་དཔལ་འབར་ནས་ཕུན་ཚོགས་བདེ་སྐྱིད་འདི་ལྟེ་བ་ཡབ་རྗེ་དབང་གི་མཚན་ཅན་གྱི་སྐུ་དུས་སྤྲོ་སང་གནང་ཡུལ་དུ་ས་གཞུང་རང་ནས་བརྒྱབ་ཚོད་ཀྱང་དེ་ལས་ཅུང་རྒྱ་བསྐྱེད་དེ་སྐུ་མཆེད་རྣམས་ཀྱི་

ཡུམ་རང་བྱོན་མ་བགྲེས་མ་བཅས་བཞུགས་པ་དང་སྐུ་མཆེད་གྲས་ཆུང་བ། འཇམ་མགོན་ཀུན་དགའ་རྒྱལ་མཚན་ནས་བཀྲས་བརྩེགས་བླ་བྲང་ནུབ་འདི་སྔ་དུས་ཡོད་ཅིང་། བཀྲས་བརྩེགས་ཤར་རམ་མཆོད་ཁང་དུ་གྲགས་པ་འདི་བཞིན་གསལ་སྐྲུན་གྱིས་གང་གི་ཡུལ་མཆོག་རང་བྱོན་མ་ཆུང་བ།
དམ་ཚིག་སྒྲོལ་མ་བཅས་བཞུགས་པ་འདི་རྣམས་ཀྱི་རབ་གནས་བདག་ཁྲི་ཡབ་རྗེ་པདྨའི་མཚན་ཅན་གདན་དྲངས་ཏེ་མཛད་ཚུལ་དང་། གཞན་ཡང་ཐང་རྒྱལ་ལྷ་ཁང་ངམ།
དམག་བཟློག་ལྷ་ཁང་དུ་གྲགས་པ་འདི་ཡང་རྟེན་དང་བརྟེན་པར་བཅས་ཡབ་རྗེ་པདྨའི་མཚན་ཅན་ཉིད་ཀྱིས་འོད་གསལ་དུ་ལྷ་བླའི་ལུང་བསྟན་པ་ལྟར། རྟེན་གཙོ་གྲུབ་ཆེན་ཐང་སྟོང་རྒྱལ་པོའི་སྐུ་སྨན་འདམ་ལས་གྲུབ་པ་ཆེ་བ་རིང་བསྲེལ་རྣམ་བཞིའི་གོང་བུ་ཅན་སྤ་ཏྲིའི་དབུས་ན་བཞུགས་པ་དང་།
ལོགས་བྲིས་སུ་གྲུབ་ཆེན་ཉིད་ཀྱི་སྐུ་བརྒྱ་ཕྲག་བརྡལ་བར་བཞུགས་པ། རབ་ཏུ་གནས་པ་ཡབ་རྗེ་པདྨའི་མཚན་ཅན་ཉིད་ནས་མཛད་ཅིང་།
ཞབས་བརྟན་ལྷ་ཁང་བྱང་ངམ་མཆོད་ཁང་དུ་གྲགས་པ་བཀྲས་བརྩེགས་འདྲ་ཅོག་མཛད་པ་འདིའི་བྱང་། རྗེ་ཉིད་བཞུགས་ཡུལ་སྒྲུབ་ཕུག་བཀོད་ལེགས་འདི་རྣམས་ཀྱང་ནང་རྟེན་བཅས་གསར་སྐྲུན་མཛད་ཅིང་།
གཞན་ཡང་ཞབས་ལྷ་དང་། དམག་བཟློག་ཕོ་བྲང་གཉིས་ཆར་གྱི་གཟིམ་ཆུང་ཐབ་ཚང་ཞོལ་ཤག་རྡོ་གཅལ་བཅས་བཀོད་ལེགས་འདི་རྣམས་དང་། ཁྱད་པར་སྒྲོལ་སྟེང་ངམ་དམག་བཟློག་ཕོ་བྲང་གི་ཐོག་རྗེ་ཉིད་ཀྱི་གཟིམ་ཕུག་ལྡེབས་བྲིས་ལ་རྒྱུན་གཏན་ཐུགས་དམ་གང་ཡིན་གྱི་ལྷག་ལྷའི་སྣང་བརྙན་སྐྱ་བྲིས་སུ་མ་ཚང་བ་མེད་པ་བཞུགས་

པའི་ཞལ་བརྡུང་ཡང་ས་བཟང་རིན་སྒང་སོགས་ཀྱི་ཨ་ནི་ལོ་དྲུག་ཅུ་ཟིན་པ་ཁོ་ནས་བགྱིས་པ་ཡིན་ཚུལ་ཟེར་བ་སོགས་ལ་རབ་གནས་རྗེ་ཉིད་ནས་མཛད་ཅིང་། དེ་བཞིན་བསམ་བརླིང་དུ་གདན་ས་འདི་ཉིད་ཀྱི་གཙུག་ལག་ཁང་ངོ་མཚར་རྟེན་བཞིའི་ནང་ཚན་གཡུ་ཁར་མོའི་གཙུག་ལག་ཁང་ལ་དཔེ་བཞེས་པའི་སྒྲོལ་མའི་ལྷ་ཁང་སྤ་ཏྲ་མེ་ཏོག་འབྲུག་སོགས་ཀྱིས་དབུས་སྣང་བརྙན་རྣམས་དང་བཅས།
སྨན་འདམ་ལས་གྲུབ་པ་ལ་ནང་གཟུངས་རིང་བསྲེལ་རྣམ་བཞི་སྤྱི་དང་།
ཁྱད་པར་མངྒའི་མཚན་ཅན་ཉིད་ནས་རབ་གནས་སྐབས། གང་ནས་འོང་ཆ་མེད་པའི་ཁམས་མོ་མིང་ཡེ་ཤེས་སྒྲོལ་མ་ཟེར་བ་ཞིག་ནས་གཡུ་ཞིག་ཕུལ་བ། བཟའ་བཏུང་བྱིན་ལ་གང་ལ་འགྲོ་སོགས་དྲིས་ཤོག་གསུངས་པས།
བསམ་དགོན་གྱི་འོག་ཙམ་ནས་རླུང་ཚུབ་ཞིག་ཏུ་ཡལ་ཏེ་གར་སོང་ཆ་མེད་པ་ཞིག་བྱུང་ཚུལ་ཡབ་རྗེ་རྡོ་རྗེ་འཆང་ལ་ཞུས་པས་འདི་ནི་ཤིན་ཏུ་དགེ། རབ་གནས་མཛད་པས་ཡེ་ཤེས་པ་དངོས་སུ་འཁོར་རྟགས་ཡིན་གསུངས་ནས།
ད་ལྟ་སྣང་བརྙན་འདིའི་ཐུགས་ཀར་གཞུག་པར་མཛད་པ་ངོ་མཚར་ཅན་བཞུགས་པའི་སྟེང་དུ་ཐུབ་དབང་གནས་བཅུའི་ལྷ་ཁང་བཅས་པར་ས་རྒྱན་གནམ་རྒྱན་མཆོད་རྫས་བཅས་ཀུན་གྱི་སྣང་ངོར་གསལ་བ་འདི་དང་།
ཉིད་ཀྱི་གཟིམ་ཁང་རབ་བསྒྲུབ་ཏུ་གྲགས་པ་དང་། བྱང་འཁྱུད་བན་ཚང་པའི་ཤག་ཁང་པ་སྟེང་འོག་སོགས་ཀྱང་གསར་སྐྲུན་མཛད་ཅིང་། གཞན་ཡང་བདེ་མཆོག་ཏུ་ཉིད་ཀྱི་བཞུགས་ཡུལ་དེང་སང་སྐུ་སྤར་ཁང་དུ་གྲགས་པ་སོགས་གདན་ས་འདི་ཉིད་ཀྱི་མཛེས་རྒྱན་དང་འཕྲལ་ཕུགས་སུ་མཁོ་བའི་ཁང་བཟང་དུ་མ་

གསར་དུ་བསྐྲུན་པ་དང་། ནང་རྟེན་གསར་བཞེངས་ཀྱང་གོང་དུ་བཤད་པ་ཡབ་རྗེ་རྡོ་རྗེ་འཆང་དབང་གྱི་མཚན་ཅན་གྱི་གདུང་རྟེན། ཞབས་ལྷའི་རྟེན་གཙོ་རྣམས་དང་གསེར་ཀོང་དང་། གཞན་ཡང་དབུ་བླ་ལྔ་ཀུན་བཀྲས་ཀྱི་འདྲ་སྐུ།
རྒྱ་དངུལ་ལུགས་མའི་དགེས་རྡོར་ལྷ་དགུ་གསེར་ཟངས་ཀྱི་པད་སྡོང་ཅན། ཡབ་རྗེ་དབང་གི་མཚན་ཅན་གྱི་སྐུ་དུས་བཞེངས་གནང་རིལ་སྒྲུབ་སྐབས་མདུན་བསྐྱེད་རྟེན་འདྲ་ཅོག་གསར་བཞེངས་མཛད་པ་སོགས་མང་བ།
ཉམས་གསོ་མཛད་ཚུལ་ལྷ་ཆེན་ཁྱམས་སྟོད་ཀ་ཆེན་ཞིག་རྩ་བ་སར་ནུབ། གདུང་ཞོམ་སྟེ། ལྡིབ་ཞོམ་ཡོང་ལ་ཁད་པ་བྱུང་བ་རྗེ་ཉིད་ནས་ཆོས་བདག་ཡིད་བཞིན་ནོར་བུའི་བསྐང་འཕྲིན་གནང་བས་སྐྱོན་མེད་ཀྱི་མཚན་མ་གསལ་བ་བཞིན་རྡོ་ཤིང་སོགས་ལས་བྱེད་རྣམས་ནས།
ལས་ཙམ་པས་ཚེགས་མེད་ཀ་གདུང་འདེགས་ཐུབ་པས། ལས་བྱེད་རྣམས་ལ་དཔའ་དར་སོགས་གསོལ་རས་ཀྱང་གྱ་ནོམ་པ་བསྩལ་བ་དང་། རབ་གནས་ཀྱང་མཛད་པ་ད་བར་སྐྱོན་འགྱུར་མ་བྱུང་བ་དང་།
ལྷ་ཆེན་ཆོས་གྲྭ་འདི་ཡང་ཉམས་གསོ་གསར་བཞེངས་དང་འདྲ་བར་མཛད་ཅིང་རབ་གནས་ཀྱང་རྒྱས་པ་གནང་། མེ་བྱ་ལོ་མཇུག་ཙམ་ལ་ཐར་རྩེ་མཁན་ཆེན་བྱམས་པ་ཀུན་དགའ་བསྟན་འཛིན་ཉིད་ཁམས་ཕེབས་འཁོར་ཏེ།
གདན་ས་ཆེན་པོ་སྐུ་མཆེད་ཡབ་སྲས་རྣམས་མཇལ་ཕྱག་ཏུ་ཕེབས། གཞུང་འབུལ་ཇ་འཁོར་དྲུག་བརྒྱ་སོགས་ཧ་ཅང་གཏོས་ཆེ་བ་དང་སྐུ་སྒེར་སོ་སོ་ལའང་འབུལ་སྟོབས་ཆེ་བ་དང་། ཆོས་སྡེ་ལྷོ་བྱང་འདུས་སྡེ་ལ་མང་འགྱེད་ཚན་ཆེ་བ་བསྟབས་ཤིང་།
དེ་སྔོན་ནས་བདག་ཁྲི་ཡབ་སྲས་རྣམས་ནས་དབུ་བླར་

བསྐུར་ཏེ། དབང་རྗེས་གནང་ལུང་སོགས་མང་དུ་གསན་པ་བཅས། དེ་སྐབས་ཀྱང་ཡབ་རྗེ་པདྨའི་མཚན་ཅན་ཉིད་ནས། གཤེད་དམར་གྱི་ཉམས་ཁྲིད་དང་། གསང་འདུས་འཇམ་པའི་རྡོ་རྗེའི་དབང་སོགས་མང་དུ་གསན་པ། གསང་འདུས་དབང་གི་སྐབས་རྗེ་ཉིད་ནས་མཁན་ཆེན་ཉིད་འཇམ་པའི་རྡོ་རྗེ་དངོས་སུ་རྒྱུན་རིང་གཟིགས་པ་ནས་བཟུང་ཐར་རྩེ་རྡོ་རྗེ་འཆང་ཞེས་རྗེ་ཉིད་ཀྱི་དབུ་བླའི་གཙོ་བོ་ཞིག་ཏུ་མཛད།
གསར་བཞེངས་ཞབས་ལྷ་དང་།
བསམ་བརླིང་སྒྲོལ་ཁང་སོགས་ལ་རབ་གནས་ཀྱང་ཞུ་བར་མཛད། མེ་བྱ་ལོ་མཇུག་དེར་ཡབ་སྲས་གཉིས་ཆར་གཞུང་སའི་ཞབས་བརྟན་ལྟ་བུར་ཡིན་ནམ། རྒྱལ་རྩེར་ཆིབས་བསྒྱུར་ཁྱུག་ཙམ་གནང་ཚོད་དུ་འདུག ལྕགས་བྱི་ལོ་གསར་འཕྲལ་གནས་ལེན་ཞབས་སྐོར་དུ་ཕེབས་རྒྱུའི་སྔ་འཕྲོས་གཞུང་ས་མཆོག་ཏུ་སྙན་སེང་དང་།
རྟ་ཁལ་ལམ་ཡིག་སོགས་ཞུ་གནང་གིས་ཡབ་སྲས་ཟུང་དང་། རྒྱལ་ཡུམ་ཞིང་སྐྱོང་དབང་མོ་བཅས་སྟོན་འཁོར་རྣམས་གདན་ས་ནས་རིམ་ཕེབས།
མར་ལམ་པཎ་ཆེན་རིན་པོ་ཆེ་བློ་བཟང་བསྟན་པའི་ཉི་མའི་མཇལ་ཕྱག་དང་། དེ་ནས་རོང་བརྒྱུད་དེ་ལྷ་ལྡན་རྒྱལ་ཁབ་ཆེན་པོར་ཕེབས་པར་ཉེ་བ་ན། བཞུང་ས་མཆོག་ནས་བཀུར་བསོས་ཐབ་བསུ་ཇ་ཞུས་མཚམས་དར་འབུལ་བ་སོགས་སྔར་བཞིན་མཛད་ནས།
ཞག་ཤས་ནས་གོང་ས་རྒྱལ་དབང་བློ་བཟང་མཁས་གྲུབ་རྒྱ་མཚོ་དང་། སྲིད་སྐྱོང་མཚོ་སྨོན་གླིང་པ་རྣམས་མཇལ་ཕྱག་དངོས་འབུལ་བཅས་དང་། ཇོ་ཤཱཀ་རྣམ་གཉིས།
རྩེ་པོ་ཏ་ལ་འཕགས་པ་ལོ་ཀི་ཤྭ་ར་དང་། གསེར་གདུང་ཁག་བཅས་ལ་སྣ་ལྔའི་སྟོང་མཆོད་རྒྱས་འབྲིང་བསྡུས་གསུམ་དང་། ཞལ་

གསེར་སྒྲོན་པ་སྙན་དར་སྲིད་ན་རིང་བ་ཕུལ་ཏེ་བསྟན་པ་རྒྱས་པ་དང་དེ་འཛིན་རྣམས་སྐུ་ཚེ་རིང་བ། རྣམ་དཀར་འཕྲིན་ལས་རྒྱས་པ་སོགས་དང་། འཇིག་རྟེན་གྱི་ཁམས་སུ་ལོ་ཕྱུགས་ལེགས་པ་སོགས་བདེ་སྐྱིད་ཐུགས་སྨོན་དྲག་ལ་ཡུན་རིང་བར་འདེབས་པ་མཛད་ཅིང་།
གཞུང་ས་མཆོག་ནས་ཀྱང་སྔ་བར་ཕྱི་གསུམ་གྱི་ཟུར་ཆས་གནང་སྦྱིན་དང་། བསྟན་སྲིད་ཀྱི་ཞབས་བརྟན་ཀྱང་མང་དུ་ཐོན་པ་རྣམས་བསྒྲུབས་ནས་དགོངས་ཞུའི་སྙན་ཞུ་མཛད་དེ་རིང་མིན་ཕེབས་ཕྱག་ཞུ་གནང་གིས།
རྩེ་ཤོད་སོ་སོ་ནས་ཕེབས་ཐོན་གནང་སྐྱེས་ཀྱང་གྱ་ནོམ་པར་བསྩལ་ཏེ། རྒོད་ཀའམ་དགོད་ཁ་ལ་བརྒྱུད་ནས་ལྷོ་ཁར་ཆིབས་བསྒྱུར་གྱིས་བསམ་ཡས་སུ་ཕེབས་ཏེ་བཞུགས་ཡུལ་རྒྱལ་དབང་མཆོག་གི་གཟིམ་ཆུང་དུ་བསྒྲིགས་པ་ན།
དེར་མ་བཞུགས་པར་གཞན་ཞིག་ཏུ་སྤོ་དགོས་ཚུལ་གསུངས་ཏེ། དུམ་ཙམ་ནས་སྔར་གྲ་སྒྲིག་ཞུ་སའི་གཟིམ་ཁང་རྡིབ་གཞོམ་དུ་གྱུར་པ་བསམ་ཡས་པ་དང་འདི་ཕྱོགས་སྒར་པ་རྣམས་ཧ་ལས་ཏེ།
ཚང་མས་བདག་ཆེན་རིན་པོ་ཆེ་ལ་མངོན་མཁྱེན་ཐོགས་མེད་འདི་འདྲ་ཡོད་པ་མིན་ན་གཞན་རང་རེ་རྣམས་ས་ཕྱོགས་འདི་ནས་ཕྱི་ལོག་རྒྱུ་མེད་པ་སོགས་བསྟོད་བཀུར་བསྔགས་གསུམ་གྱི་སྒྲས་བར་སྣང་ཁྱབ་བོ།
།ཆོས་སྐྱོང་ཆེན་པོར་སྤྱན་གཟིགས་གསེར་སྐྱེམས་སྙན་ཤལ་སོགས་བསྩལ་ཏེ་བཀའ་བཞིན་བསྒྲུབ་རྒྱུའི་ཐ་ཚིག་ཀྱང་ཕུལ། དེ་ནས་རྩེ་ཐང་དང་ཡར་ཀླུང་རྟེན་གསུམ་གནས་གསུམ་སོགས་ལ་མཆོད་འབུལ་གནས་གཟིགས་དང་།
ཐུགས་སྲས་མངྒའི་མཚན་ཅན་དང་། རྒྱལ་ཡུམ་ཞིང་སྐྱོང་དབང་མོ། དཔོན་སློབ་ཆོས་གྲགས་པ་བཅས་གུ་རུའི་སྒྲུབ་གནས་ཡར་ཀླུང་ཤེལ་

བྲག་མཇལ་བར་ཕེབས་ཏེ་མངྒའི་མཚན་ཅན་གང་ནས་གྲུབ་མཚན་བཞག་པར་མཛད་ཚུལ་སོགས་འོག་ཏུ་བདག་ཆེན་ཉིད་ཀྱི་རྣམ་ཐར་སྐབས་རྒྱས་པར་འབྱུང་ཞིང་། དེ་ནས་རིམ་བཞིན་དགོན་སྡེ་རྣམས་ལ་མང་འགྱེད། བསྒྲུབ་གནས་ཁག་བཅས་པར་མཆོད་འབུལ།
གནས་གཟིགས་སོགས་དེ་སྐབས་ཀྱི་གདུལ་བྱ་རྣམས་སྨིན་གྲོལ་ལ་འགོད་བཞིན་པར་ཆིབས་བསྒྱུར་ཏེ། གདན་ས་ཆེན་པོར་ཕེབས་ཚུལ་རྣམས་གོང་ཆུ་ལུག་བཞིན་མཛད་དམ་སྙམ་ཞིང་། དེ་ནས་ཆུ་སྟག་ལོ་བདག་ཁྲི་ཉིད་དགུང་གྲངས་ང་གཅིག་ཏུ་ཕེབས་པ་རྒྱལ་ཁབ་ཆེན་པོར་རྗེ་ཉིད་ཁྲི་སྐྱོང་དགོངས་ཞུའི་སྙན་སེང་དང་ཆབས་ཅིག་གདུང་སྲས་སྔོན་ལམ་བཞིན་ཆོས་ཁྲི་ཐང་མོ་ཆེ་སོགས་ཁྲི་འདོན་ཞུས་ཆོག་པའི་སྙན་ཞུ་དང་།
ས་ཁོངས་ལྷ་སྡེ་མི་སྡེ་བཅས་སོགས་ལ་དྲིལ་བསྒྲགས་ཐོང་གསུངས་པ། མཛོད་པ་སོགས་ནས་ད་ལྟ་སྟོད་ནས་སིང་དམག་གི་སྐད་ཆེ་བ་འདི་འདྲ་ལ། འདི་ལོ་འཐེན་ཙམ་གནང་དགོས་ཞུ་ནན་ཇི་ལྟར་ཕུལ་རུང་ཅིས་ཀྱང་གཏོང་དགོས་གསུངས་ཏེ་མ་གསན་པར་བཏང་བས་དབུས་གཙང་ཁུལ་འདིར་ཚང་མས་འདི་ལོ་དམག་སྐད་འདི་འདྲ་ལ་ས་སྐྱ་པས་མདོས་ཟབ་དང་ཁྲི་འདོན་སོགས་མཛད་གསུངས་ལུགས་ཀྱིས་དམག་མི་ཡོང་བ་ཐག་འདི་ནས་ཆོད་པ་རེད་ཟེར་ཞིང་།
རིང་མིན་ཆིངས་བསྒྲིགས་ཤིང་གཞུང་ས་མཆོག་ནས་བཀའ་ལན་ཀྱང་ལེགས་འཁོར་གྱིས་ཁྲི་འདོན་གནང་གཏན་ཁེལ་ཏེ། ཟླ་བ་བཅུ་པའི་ནང་གཡུལ་ཐང་འོང་ལ་དར་འཛུགས་དང་སྐུ་རིམས་བཀའ་འགྱུར་འཕར་མ་ཕུར་བཟློག་དུས་མདོས་ཆེན་མོ་འགྱངས་ཏེ་དེའི་ཚབ་ཏུ་དམར་ཆེན་གཏོར་བཟློག་

དང་། འཆར་ཅན་ཞལ་གྱི་གཏོར་བཟློག་བསུས་གནང་དང་རྒྱལ་ཟླའི་ཚེས་གཅིག་ལ་ལྷ་བསངས་རྒྱས་པ་གྲོལ་ནས། ལོ་གསར་བཞུགས་གྲལ་ཟླ་མཇུག་དུས་མདོས་ཆེན་མོ་ཟབ་རེས་ཆོག་སྒྲིགས་དང་། གཉེན་ཆས། གྱོང་ཆས། ཉེར་དགུ་གཏོར་བཟློག་གནམ་གང་ལ་བསྐང་བ་བརྒྱ་ཚར།
ཚེས་གཅིག་རྒྱལ་ལོའི་བཞུགས་གྲལ་ཟབ་མ། ཁྲི་ཕེབས་དངོས་གཞི། རྟ་ཟླའི་ཚེས་འགོར་གདུང་སྲས་རྡོ་རྗེ་རིན་ཆེན་མཆོག་དང་མངྒའི་མཚན་ཅན་ཀུན་དགའ་བསོད་ནམས་བཅས་གསུམ་འཇམ་དབྱངས་ས་པཎ་གྱི་ཆོས་ཁྲིར་ཁྲི་འདོན་མཛད་ཚུལ་རྣམས།
གོང་མེ་སྟག་ལོའི་ལམ་གཞིར་བཞག་མཛད་པ་སོགས་འོག་རྡོ་རྗེ་རིན་ཆེན་སོགས་ཀྱི་རྣམ་ཐར་སྐབས་ཅུང་ཟད་སྨོས་པ་བཞིན་དང་། དེ་ནས་སྐུ་མཆེད་གསུམ་གྱི་བགྲེས་པ་རྡོ་རྗེ་རིན་ཆེན་ཉིད་ལ་ཁྲི་འཛིན་གྱི་ཁུར་ཕོག་སྟེ།
ཡབ་རྗེ་པདྨའི་མཚན་ཅན་རང་ཉིད། ཞབས་ལྷ་ཕོ་བྲང་དང་། སྒྲོལ་སྟེང་དང་། སྐབས་རེ་བསམ་བརླུང་། བདེ་མཆོག་སོགས་ངེས་མེད་དུ་ཕེབས་བཞུད་མཛད་དེ་ཀུན་སྤང་བྱ་བྲལ་བའི་ཚུལ་གྱིས་འཁྲུལ་ཞིག་གི་སྤྱོད་པ་སྐྱོང་བཞིན་པར་བསྟན་འགྲོའི་ཕན་བདེ་འབྱུང་ཆེད།
དབང་ལུང་མན་ངག་གནང་བ་དང་། མངོན་ཤེས་དང་གྲུབ་རྟགས་སོགས་ཀྱི་སྒོ་ནས་ཀྱང་གདུལ་བྱ་རྣམས་སྨིན་གྲོལ་ལ་འགོད་པར་མཛད་ཚུལ་གོང་གི་གསེབ་ཚགས་རྣམས་སུའང་ཅུང་ཟད་སྨྲོས་པ་ལྟར་དང་།
གཞན་ཡང་ཕུར་སྒྲུབ་སློབ་དཔོན་མཛད་སྐབས་ཉེར་དགུའི་ཉིན་པ་ཚོགས་སུ་བསྒྲལ་ལས་སྐབས།
ཕགས་རྒྱབ་པ་དང་མཉམ་ཕུར་རྩེ་ནས་དགྲ་བོའི་རྣམ་ཤེས་སྤྲང་བུའི་རྣམ་པ་ལྟ་བུས་ནམ་མཁར་སོང་བ་གཅུང་པོ་ཀུན་རིན་ལགས་ཀྱིས་གཟིགས་

ཚུལ་གསུངས་པ་དང་། ཡང་སྐུ་གཞོན་ནུའི་དུས་ཕུར་བཟློག་ལས་རིམ་མཛད་སྐབས་ཀུན་རར་འདབ་ལས་ཀྱི་འགུགས་གཞུག་མཛད་སྐབས་རྣམས་སུ་རླུང་ནག་ཧ་ཅང་འཚུབ་པ་དང་། དགུན་ཡིན་ཡང་གཏོར་ཟོར་ཉུང་དཀར་དང་བཅས་པ་སར་ཐིམ་པ་མ་ཟད་ས་ཡང་འཕྱར་བ་དྲུག་བདུན་ཙམ་གཞོམ་པ་སོགས་མཐུ་སྟོབས་ནུས་པའི་མཚན་མ་མཆོག་ཏུ་ངོ་མཚར་བ་སྟོན་པར་མཛད་པ་དང་།
གདན་ས་འདིར་ནད་བདག་སྟོབས་འཇོམས་མཛད་སྐབས། གཡའ་ལུང་ཕྱོགས་ཀྱི་མི་ཞིག་ས་སྐྱར་དོན་གཅོད་དུ་ཕྱིན་པའི་མཐོང་སྣང་དུ།
བུད་མེད་ཤ་ཁྲག་སྒྱེ་པོ་གང་ཙམ་ཁྱེར་བ་གཉིས་ཕྲད་པ་གང་ཡིན་སྨྲས་པར། ངོས་གཉིས་ས་སྐྱར་ཕྱིན་ནས་འགྱང་ཙམ་སྡོད་བསམས་ཀྱང་ས་སྐྱའི་གོང་མ་ཁྲི་ཆེན་ཞུ་བ་དེས་ལུས་ལ་རྡོ་རྗེའི་མཚོན་ཆ་མང་དུ་བབས་པ་སོགས་བཀའ་བཀྱོན་བྱུང་བས།
ད་ནི་མི་འགྲོ་ཀ་མེད་བྱུང་ཟེར་བ་གང་ཡིན་བསམས་ནས་བལྟས་པས་མར་རླུང་འཚུབ་ཅིག་ཏུ་ཡལ་བར་སོང་བ་དངོས་སུ་མཐོང་བ་དང་།
ཡང་དེ་རྗེས་ལྷོ་ནས་བྱང་ལ་ཕེབས་སྐབས། ཕེབས་བྱམས་མདུན་དེར་བུད་མེད་གཉིས་ངུ་ཞིང་འགྲོ་བ་དུམ་ཙམ་ནས་ཡལ་བ་དངོས་སུ་བཐོང་བ་མ་མོའི་འཁྲུག་རྟགས་ཡིན་པས་ཞབས་རིམ་རྒྱ་ཆེར་འགྲུབ་དགོས་བཀའ་ཕེབས་བྱུང་ཞིང་།
ཡང་སྐབས་ཤིག་གཟིམ་ཟུར་ཐབས་མཁས་ཀྱིས་ལྷུན་གཞིས་འཛིན་སྐབས། རྗེ་ཉིད་གདན་ཞུས་ཀྱིས་བཞུགས་གྲལ་དེར་བླ་མ་ནུབ་པ་གུ་རུ་ཞེས་གྲགས་པའི་སྔགས་པ་ཞིག་ཡོད་པ། རྗེ་ཉིད་ནས་དེ་ཉིན་ངེད་གཉིས་ནུས་པ་འགྲན་པས་ཡང་ན་ཁྱོད་ཀྱིས་སེར་བ་ཕོབ།
ངེད་བཅད་ཀྱི། ཡང་ན་ངེད་ནས་ཕབ་ཁྱེད་ཀྱིས་

བསྲུང་དགོས་ཞེས་ཡང་ཡང་གསུངས་པས། སྔགས་པས་ཕྱག་དང་བཅས་དེ་འདྲ་ཞུ་མ་དགོས་པ་དེ་འདྲ་བདག་གིས་ག་ལ་ནུས་སོགས་ཞུས་ཀྱང་མ་གསན་པར། འོ་ན་སྐྱབས་རྗེ་མཆོག་ནས་འབེབས་པར་མཛད་ཚེ་བདག་གིས་བསྲུང་ག་ལ་ནུས།
བདག་གིས་ཕབ་ཆོག་པ་ལ། སྐྱབས་རྗེ་མཆོག་ནས་སྲུང་ཆ་ཐུགས་རྗེ་ཆེ་རོགས་གནང་ཞུས་ཏེ། སྔགས་པ་སེར་བ་འབེབས་ཏུ་ཆས་པ་ལས། རྗེ་ཉིད་ཆས་གཏམ་སོགས་ལ་ཐུགས་གཡེང་སྐབས། སྔགས་པའི་ནུས་་མཐུས་ནམ་མཁར་གློ་བུར་སྤྲིན་ནག་བསྡུས་སྟེ་གློག་འཁྱུག་འབྲུག་སྒྲ་དང་བཅས་སེར་བ་ཕབ་པར།
རྗེ་ཉིད་ནས་ཅུང་ཟད་གཡེང་བའི་ལན། སེར་བས་ལོ་ཐོག་གཅོམ་པར་འགྱུར་སྲིད་གསུངས་ནས། ཕྱིར་བྱོན་ནས་མགུལ་ཕུར་བཏོན་ཏེ།
ནམ་མཁའ་ལ་བསྒྲིལ་བས། ཕུར་རྩེ་ནས་མེ་སྟག་དུ་མ་ཁྲོམ་ཁྲོམ་འཕྲོས་པས། སྤྲིན་ནག་དབྱིངས་སུ་འཐོར་ཞིང་། སྤྲིན་བྲལ་ཉི་མའི་འོད་ཟེར་གྱིས་ཁྱབ་པ་ན། དེ་ཚོགས་རྣམས་ཀྱི་ཐུགས་རྗེ་ཆེ་ཞེས་ཕྱག་མང་དུ་ཕུལ་བའི་ཚེ་གསུངས་ལས།
ངེད་ཀྱི་ཕུར་པ་འདི་བཏབ་ན་ལྷ་ཡང་རྡུལ་བཞིན་བརླག་པར་འགྱུར་ན། གནོད་བྱེད་བགེགས་དགྲ་སྡིགས་པ་ཙམ་གྱིས་འགུམ། དེ་བས་ན་ང་རིག་འཛིན་སྡེགས་འགུམ་བྱ་བ་ཡིན།
ཁྱེད་རྣམས་ཀྱིས་ད་ས་བརྟན་པོ་གྱིས་ཤིག་གསུངས་ཏེ། སྔགས་པ་ལ་ཡང་ནུས་མཐུ་ཆེ་གསུངས་ནས། མ་དྷ་ནའི་མགྲོན་དང་། སྤ་དར་སོགས་གསོལ་རས་བསྩལ། སྔགས་པས་ཕྱག་འཚལ་ཞིང་ཁྱོད་རྡོ་རྗེ་གཞོན་ནུ་དངོས་དང་རྣམ་དབྱེར་མ་མཆིས་པ།
ཕྲན་བདག་གིས་འགྲན་པར་ག་ལ་ནུས། སྐྱེ་བ་དང་ཚེ་རབས་ཐམས་ཅད་དུ་རྗེས་སུ་བཟུང་དུ་གསོལ། ཞུས་ཚུལ་དང་ཡང་

གཞུང་སའི་ཞབས་བརྟན་བསེ་མགོན་ཡིད་བཞིན་ནོར་བུའི་དྲུང་དུ། མགོན་པོ་ཁྲོ་བཅུའི་གཏོར་སྒྲུབ་སྐབས་སྲོད་ལ་ཐུན་གཏོར་འབུལ་སྐབས། གཏོར་རྩེ་ལས་མེ་སྟག་ཆད་པ་ནམ་མཁར་སོང་བ་ཇེ་ཆེར་གྱུར་ཏེ་གཙོ་དམར་རྫ་སྦོམ་ཙམ་དུ་གྱུར་ཏེ་ལྷོ་ནུབ་ཏུ་སོང་བ་ཀུན་གྱིས་མཐོང་བ་དང་།
བསྒྲལ་ཆོག་སྐབས་ལིངྒ་ལས་རླངས་པ་ཆིལ་གྱིས་བྱུང་བ། ལྟེ་གཟིམས་ཚེ་བསམ་སོགས་ཀྱིས་མཐོང་ཚུལ་དང་། ནང་ཆེན་བླ་མ་དཔལ་བཟང་རྒྱལ་མཚན་བན་ཚོང་སྐབས་ཚེས་མཆོད་ལ་རྗེ་ཉིད་གདན་ཞུས་ཀྱིས་བདུད་རྩི་འདྲེན་སྣོད་ཐོད་པ་ངན་ངོན་ཞིག་ལས་གཡར་མཁན་མ་འབྱོར་བ་རྗེ་ཉིད་བདུད་རྩི་བྱིན་རླབས་སྐབས།
ཆང་དེ་ཉིད་ཚ་ཆིལ་དུ་ཁོལ་ཞིང་ལུད་པ་དང་།
གཞན་ཡང་ཆབ་ཚན་སྐབས་སོགས་སུའང་བདུད་རྩི་ཁོལ་ཞིང་ལུད་པ་ཁ་རེ་བྱུང་བ་སོགས་གྲུབ་པའི་མཚན་མ་མཐའ་ཀླས་སོ། །ཡང་ཐུགས་སྲས་མངྒའི་མཚན་ཅན་ལ་མགོན་པོ་ཞལ་བཞིའི་བཀའ་ཆོས་གནང་སྐབས།
འདི་ཤིན་ཏུ་གཉན་པས། ཐོག་མར་བསྙེན་སྒྲུབ་བྱ་དགོས་གསུངས་ནས་དུས་གྲངས་ཀྱིི་བསྙེན་པ་མཐར་ཕྱིན་པ་མཛད་རྩིས་ལ། གྲུབ་དབང་འདི་ཉིད་ཀྱིས་ཞག་བདུན་སོང་མཚམས། ངོས་ཀྱིས་མཚན་མའི་བསྙེན་པ་སོང་བ་ཡིན་པས་དུས་གྲངས་ཀྱིས་དགོས་པ་མེད།
སང་ནས་བཟུང་བཀའ་དབང་འབུལ་གསུངས་ཏེ། བཀའ་ཆོས་ཚུགས་ཀྱང་གནས་ངེས་མེད་ཀྱི། རེས་ལྷ་ཁང་། རེས་གྲོང་ཁྱིམ། རེས་གྲྭ་ཤག་སོགས་སྐབས་བབས་སུ་གནང་ཞིང་། ཆོས་སྐྱོང་སེངྒེ་ནག་པོའི་རྗེས་གནང་ནི་བསམ་བརླིང་ལྟེ་བའི་ཁྱིམ་དུ་གནང་བ་དེ་དུས་ཀྱི་ཆེ་རིགས་རྣམས་ཀྱི་བསམ་པར།
ཆོས་སྐྱོང་འདི་ཤིན་ཏུ་བཀའ་གཉན་

པར་གསུངས་ན་གནས་ངེས་མེད་དུ་གནང་བ་ལ། ཉེས་སྐྱོན་མི་འབྱུང་བ་གང་ཡིན་ཐེ་ཚོམ་ཟ་བ་ན། རྗེའི་གསུངས་ལས་དོན་ནུབ་གཏོར་འབུལ་སྐབས་མཆོད་དཔོན་མ་གཏོགས་སུ་གང་མ་འགྲོ་ཞིག ཕྱིན་ན་བཀའ་ཆད་ངེས་པར་འོང་གསུངས་པ།
ཁྱིམ་དེའི་བུ་མོ་ཞིག་གིས་གསུང་དེ་མ་ཐོས་པར་གཏོར་མ་འབུལ་སར་ཕྱིན་པས་སྐས་ནས་ལྷུང་ཞིང་ལུས་ཀུན་བརྡབས་ཏེ་ཤི་ལ་ཁད་བྱུང་བ་དང་། སྐབས་ཤིག་ཆར་དཀོན་པས་དུས་མཆོད་དུ་རྗེ་ཉིད་ལ་ཆར་འབེབས་ཞུས་པར།
གནོད་སྦྱིན་རྩི་དམར་དྲུང་དུ་གསེར་སྐྱེམས་གཏོར་མ་སོགས་བཤམས་ཏེ། དུས་མཆོད་ཡང་སྟེང་ཕེབས་ཞོར་དུ། རྒྱལ་ཁང་དུ་ཕེབས་ནས། ཕྱག་མཛུབ་སྒྲེང་ཏེ། རྩི་དམར་ཟེར་བའི་བརླག་དམར་སྡུག་དམར་ཁྱོད་བོད་འབངས་སྐྱིད་སྡུག་མི་ཤེས་གང་རེད།
ལོ་ཏོག་ཐན་པས་བརྡུངས་ནས་གང་བཟའ། ཁྱོད་ལ་མཐུ་ནུས་ཡོད་ན་ང་ཡི་སྦྱིན་པའི་གཏོར་ཟོ་ལ། ཉི་མ་དེ་རིང་ནས་བཟུང་སྟེ་ཆར་མ་ཕབ་ན། ངེད་གཉིས་གཏན་དུ་འཆམ་མི་ཡོང་ངོ་ཞེས་གསུངས་ནས་སྟེང་དུ་ཕེབས་ནས་དཔོན་སློབ་རྣམས་ཁྲུང་གཞས་ལ་རོལ།
དེ་ནས་ཉི་མ་ཕྱེད་ཡོལ་ཙམ་ནས་བཟུང་ཞག་བདུན་ཙམ་ནམ་ཉིན་ལྟོས་མེད་ཆར་ཟིམ་བུར་བབས་པས་ལོ་ཏོག་ལ་ཤིན་ཏུ་ཕན་པ་བྱུང་ཚུལ་ཀྱང་འདུག
ཡང་སྐབས་ཤིག་གང་གི་སྐུ་མཆེད་འཇམ་མགོན་ཀུན་དགའ་རྒྱལ་མཚན་གྱི་ནང་རྟེན་དངུལ་སྐུ་རྡོ་རྗེ་འཆང་འདི་ཉིད་བཞེངས་གྲུབ་ནས། རབ་གནས་རྗེ་ཉིད་ནས་གནང་བའི་སྔ་དྲོར་རྗེ་ཉིད་ཐུགས་ཅུང་ཟད་ཁྲོ་ཚུལ་བཞེས་ཏེ།
ཞབས་འབྲིང་པ་ཀུན་ལ་བཀའ་བཀྱོན་ཅུང་ཟད་དང་བཅས་ཁྱོད་རྣམས་ཀྱིས་ངེད་བླ་

མ་ཚད་ལྡན་དུ་ཆ་མི་འཇོག་པ་དེ་ལྟར་ན། ད་ལམ་རབ་གནས་བྱ་རྒྱུའི་རྟེན་འདི་ལ་ཡང་པད་གདན་སྟེང་ནས་དབུ་གཙུག་བར་ལ་ཤིང་ཚད་ཞོག་ཅིག་ནན་དུ་གསུངས་པ་ན་བཀའ་བཞིན་བསྒྲུབས་པ། ཤིང་ཚད་དེ་ཉིད་ལ་ཀུན་གྱིས་མཐོང་བར་དམ་ཕྲུག་གིས་མནན་ཏེ།
རབ་གནས་མ་གྲུབ་བར་ཕྱག་གཞུང་དུ་བདག་པོ་རྒྱོབ་ཅིག་གསུངས། དེ་ནས་རབ་གནས་སྔགས་གསོལ་གྲུབ་འཕྲལ་དུ་སྔར་གྱི་ཤིང་ཚད་ཁྱེར་ཤོག་གསུངས་ཏེ། རྟེན་དེ་ཉིད་ལ་ཚད་པའི་ཚེ་རྟེན་དེ་ཉིད་སྔར་གྱི་སྐུ་ཚད་ལས་མཐོ་གང་ལྷག་ཙམ་འཕར་བས་ཚང་མ་རྗེ་ཉིད་རྟེན་དང་བཅས་པར་རྗེས་སུ་ཡི་རང་གི་དད་པ་སྐྱེས།
ཡང་མཛོད་ནག་ཏུ་རྣམ་སྲས་བསྐང་བ་བན་ཚང་པ་དང་བཅས་ཞག་བདུན་ན་བཟའ་ཟབ་བཞེས་བཅས་གནང་སྐབས་རྒྱ་དཔོན་ཞིག་དེར་ལྷགས་ནས།
གསེར་དངུལ་ཇ་དར་མང་བ། ཁྱད་པར་རྡོ་ཡི་ལྷུང་བཟེད་འབྲུ་སྣས་བཀང་སྟེ་ཕུལ་བ་ནི། སྔོན་བྱུང་དང་མཐུན་པར་རྣམ་སྲས་དངོས་མཇལ་ལྟ་བུར་བྱུང་བ་སོགས་ཤིན་ཏུ་དགེ་བར་བྱུང་བ་དང་།
ཤིང་འབྲུག་ཤིང་སྦྲུལ་གང་རུང་ཞིག་ལ། རྒྱ་དཔོན་ཆི་ཀྲུང་ཐང་དུ་གྲགས་པ་གོང་མ་ཆེན་མོས་བོད་ཀྱི་ལས་དོན་ཞིབ་གཅོད་དུ་མངགས་པ་དེ་བཞིན། འདིར་ཡང་གནས་མཇལ་ཡིན་ཚུལ་དུ་བྱས་ཏེ་འོངས་པ།
རྗེ་ཉིད་ནས་ལྷ་ཆེན་ཆིབས་སྟེགས་སུ་བསུ་བར་ཕེབས་ཏེ་ཡར་ལམ་རྒྱ་དཔོན་དང་ཕྱག་བསྒྲེངས་ཏེ། ཕུན་གླིང་ངོས་ལ་གཟིགས་ཤིང་ཀུན་གྱིས་མཐོང་ཚུལ་དུ། ཞབས་གཉིས་མཐོ་གང་ཙམ་འཕགས་ཤིང་།
བཞིན་རས་ལས་འོད་ཁྲོམ་བྱེད་པ་རྒྱ་དཔོན་དེ་དང་གཞུང་སའི་སྐུ་དྲག་ཀུན་གྱིས་མཐོང་བ་དང་། གཅུང་ཀུན་རིན་ཕུན་

གླིང་ན་ཡོད་པས་གཟིགས་ཏེ། ཇོ་ལགས་མ་གི་སྦུག་འདིར་སྐུ་དབང་བཙན་གྲགས་པས་མ་གཏོགས་ཕྱི་འགྱང་ལ་དང་མ་བྱུང་ཀ་མེད་རེད་གསུངས་པར་གྲགས་ཤིང་། ལྷ་མཐིལ་ཁྱམས་སྟོད་དུ་མཇལ་དམངས་སར་རྒྱ་དཔོན་རང་དང་བོད་ཀྱི་བཀའ་བློན་གཉིས།
དེ་དུས་ལྷ་མཐིལ་རྟེན་བཤད་སོགས་ཀྱང་ཡབ་རྗེ་པད་མའི་མཚན་ཅན་ཉིད་ནས་གནང་ཞིང་འགྲོ་མགོན་ཆོས་རྒྱལ་འཕགས་པའི་རྣམ་ཐར་སོགས་ཆོས་དང་འཇིག་རྟེན་གྱི་གསུང་གླེང་མང་དུ་མཛད་པས་རྒྱ་དཔོན་གྱིས་ཀྱང་གུས་པས་བཏུད་དེ།
རྗེ་ཉིད་སོགས་ལའང་སྐྱབས་རྟེན་འདུས་ཚོགས་ལ་མང་ཇ་དང་གསེར་འགྱེད་བཏང་བར་གྲགས་པ་སོགས་རང་ཅག་ཚུར་མཐོང་གདུལ་བྱའི་སྣང་ངོར། མཐུ་ནུས་དང་རྫུ་འཕྲུལ་རྟེན་ཚུལ་སྒྲོ་སྐུར་དང་བྲལ་བ་མངོན་སུམ་ཚད་མས་གྲུབ་པ་རགས་ཙམ་དང་།
གཞན་ཡང་གསང་ཆབ་དང་ལྗགས་སྔགས་བགེག་སྐྲོད་སོགས་མཛད་པས་ནད་ལས་གྲོལ་བ་སོགས་ནི་དཔག་ཏུ་མེད་ཅིང་འདིར་ཡི་གེ་མང་བས་མ་བཀོད་པ་དང་།
བསམ་ན་ཤེས་པའི་མངོན་ཤེས་ཀྱིས་མ་འོངས་མངོན་པར་མཁྱེན་པ་ལུང་བསྟན་ཚུལ་ཡང་སྐུ་གཞོན་ནུའི་དུས་ནས། གཞན་གྱིས་ལྐོག་ཏུ་ཅི་བྱས་ཐབས་ཅད་མངོན་ཤེས་ཀྱིས་སྒྲིབ་མེད་དུ་མཁྱེན་ཏེ་ཚམ་ཚོམ་མེད་པར་གསུངས་པས་ཐམས་ཅད་འཇིགས་ཞུམ་མེ་བ་སྡོད་དགོས་པ་གླེང་བ་དང་།
དུས་ཕྱིས་དེ་འདྲ་གསུངས་པ་མང་བས། ཚང་མ་ཐོག་ཏུ་ཁེལ་བ་ཡོང་ཚུལ་དཔེར་མཚོན་ན། ཕྱིས་སུ་ཡབ་རྗེ་འདི་ཉིད་སྒྲོལ་མ་ལྷ་ཁང་དུ་ཚེ་ཆོག་སྒྲོལ་འདོན་རྒྱུན་འདོན་བཞི་གྲྭ་དང་མཉམ་འདོན་མཛད་སྐད་ལ།
དེ་ལྟའི་སྐབས་ནང་ཆེན་བླ་མ་དཔལ་བཟང་

རྒྱལ་མཚན་ནས་སྒྲོལ་འདོན་འཕར་མ་ཞུས་པར་གསོལ་བའི་སྐབས་ཡབ་རྗེ་མཆོག་ནས་རྒྱུན་ཞེས་དབུ་ཞྭ་ཕུད་ནས། བླ་མ་ཁམས་ན་འདུག་རིང་ངེད་ཇི་ཙམ་རྒས་འདུག་གམ་གསུངས་པར། བླ་མས་ཞལ་རྒྱན་ཅུང་ཟད་དཀར་བ་ལས་གཞན་མ་ཤེས་ཞུས།
སྒྲོལ་མ་སྐུ་གཉེར་དྲུང་རམས་པ་ཤེལ་དཀར་འོད་ཟེར་དུ་གྲགས་པ་ནས་རང་བཞིན་གྱིས་གླེང་བར་སྐྱབས་མགོན་རྡོ་རྗེ་བགྲེས་རྒུད་དང་བྲལ་བས། རྒས་རྒྱུ་བདག་ཉིད་རྒས་འདུག་གམ་བྱས་པར།
དེ་ལན་ནང་ཆེན་བླ་མས་བཞད་གད་དང་སྦྲགས་ཅུང་ཟད་སྐུ་མདོག་སྔོ་ཉམས་ལས། གཞན་བགྲེས་ཉམས་ཆེར་མི་འདུག་བྱས་པར། ཡབ་རྗེ་མཆོག་ནས་ཁྱོད་སྔོ་དང་མི་སྔོའི་ལོ་རྒྱུས་བྲལ་འདུག་ཟ་འབུ་འདྲ་བ་ཁྱེད་མྱུར་དུ་བྱིའུས་བཟའ་བའི་དུས་ལ་བབས་འདུག་པས་ལྟོས་ཤིག་ཡང་ཡང་གསུངས་པ།
ཚང་མ་གང་ཞུ་འཚམ་མ་ཐིང་ཐེ་ཚོམ་མེར་ལུས་པ། ཞག་ཤས་ནས་དྲུང་རམས་པ་དེ་སྔོན་དུ་ནད་གཞི་ཆེ་བ་མེད་ཀྱང་ནད་གློ་བུར་བ་ཞིག་བྱུང་སྟེ་ཚེ་ལས་ཡོལ་བ་དང།
ནང་ཆེན་བླ་མ་དེ་ཉིད་ལ་ཐོན་ཕྱག་སྐབས་ས་ཞྭ་སྐེ་དར་སོགས་གསོལ་རས་རྒྱ་ཆེ་བ་གནང་སྟེ། གསུང་ལས་ངོས་འཁོན་རིགས་པདྨ་བདུད་འདུལ་དབང་ཕྱུག་ཏུ་གྲགས་པ་བྱ་བ་ལེགས་པར་བྱས་པ་ལ་བདག་རྐྱེན་བྱ་དགའ་སྤྲོད་པ་དང་།
ཉེས་པར་བྱས་པ་རྣམས་ལ་ཆད་པ་གཅོད་པ་ངོས་ཀྱི་རྣམ་ཐར་ཡིན་པས་ཁྱོད་ཀྱིས་མ་བརྗེད་པར་གྱིས་ཤིག་གསུངས་པའང་རྗེས་སུ་བརྟགས་ན། ཞིང་བརྗེད་ཟིན་ནས་ཐུགས་སྲས་མངྒའི་མཚན་ཅན་གྱི་དགོངས་བཞེད་བཞིན་སྐྱབས་རྗེ་མཆོག་གི་རྣམ་ཐར་སྒྲིགས་དགོས་པ་འདི་ལ་གསུང་རྒྱུ་ཡིན་འདྲ་གསུངས་པ་སོགས་དེ་

འདྲ་ཐོགས་མེད་དུ་གསུང་ཚུལ་མང་དུ་འདུག་ཀྱང་། ཡི་གེ་མང་བས་འཇིགས་ནས་དེ་ཙམ་དང་། ཁ་ཅིག་དགོས་དབང་གི་རྗེས་སུའང་བྱུང་ཤིང་དེ་ལྟ་དམ་པའི་ཡོན་ཏན་བཅུ་གཉིས་སམ་དགུ་རུ་འདུས་པ་ལས། དང་པོ་ལྟར་ན།
མཁྱེན་བརྩེ་ནུས་གསུམ། མཁས་བཙུན་བཟང་གསུམ། ཐོས་བསམ་སྒོམ་གསུམ། འཆད་རྩོད་རྩོམ་གསུམ་དང་བཅུ་གཉིས། གཉིས་པ་ལྟར་ན། མཁས་བཙུན་བཟང་གསུམ་སོགས་དགུར་བསྡུས་པ་ལས། ཐོས་བསམ་མཛད་ཚུལ་སོགས་གཞན་རྣམས་གོང་གི་གསེབ་ཚགས་རྣམས་སུ་ཅི་རིགས་བསྟན་ཟིན་ནས།
བསྒོམ་སྒྲུབ་ཇི་ལྟར་མཛད་ཚུལ་ཡང་གོང་དུ་བརྗོད་པ་ལྟར་ཡབ་ཆོས་ཡི་དམ་རྡོ་རྗེ་གཞོན་ནུ་དང་། ཀྱཻ་རྡོར། ཕྱག་རྡོར། འབྱུང་པོ་འདུལ་བྱེད།
གུར་ཞལ་རྣམས་ཀྱི་གཞི་བསྙེན་མཐར་ཕྱིན་པ་མཛད་པ་དང་། གཞན་ཡང་རྗེ་བཙུན་རིག་བྱེད་ལྷ་མོ་ཚེ་བསྙེན་སོགས། མཛད་པ་དཔག་ཏུ་མེད་པ་ཡོད་པ་དང་དུས་རྒྱུན་དུའང་ཐོ་རངས་ལྡང་བའི་རྣལ་འབྱོར་གྱིས་བཞེངས་ཏེ་ཚེ་སྒྲུབ་རིགས་དང་ཐུགས་དམ་གྱི་གཙོ་བོ་དཔལ་ཀྱཻ་རྡོ་རྗེའི་བསྐྱེད་རྫོགས་ལུས་དཀྱིལ་དང་བཅས་པ་བསྒོམས་ཏེ།
དབང་རྒྱས་པ་ལེན་པར་ལམ་དུས་སུ་གྲགས་པ་རྒྱས་བསྡུས་གཉིས་དང་། ལམ་ཟབ་ཕྱི་ནང་།
བིར་སྲུང་ཕྱི་ནང་། བདེ་མཆོག་དྲིལ་བུ་ལུས་དཀྱིལ་ལམ་ནཱ་རོ་མཁའ་སྤྱོད་མའི་བསྒོམ་བཟླས་དང་བཞི་ལ་ཆག་མེད་རྣམ་བཞི་གྲགས་པ་རྣམས་དང་། གཞན་ཡང་འཇམ་དཔལ་དཀར་ནག་སེར་གསུམ་ཁྱུང་ཁྲ་ནག་འབྱུང་འདུལ།
སིལ་གཏོར་བརྒྱ་རྩ་དཀར་ཆ་བཞི་རྡོ་རྗེ་མཁའ་འགྲོའི་སྦྱིན་སྲེག་སོགས་གྲུབ་ནས། མཇལ་ཕྱག་དང་ཚོགས་ཕེབས་དབང་དཀའ་རྗེས་གནང་ཚེ་དབང་། ལྗགས་

ལུང་སོགས་གནང་དགོས་གྲུབ་ནས་རྒྱུན་གཏན་ཕུར་ཆུང་གཏོར་བསྔོ་བསྐང་བ་ཐུགས་དམ་མ་སྔ་དྲོ་མ་གྲུབ་པའི་ལམ་དུས་སོགས་གནང་དགོས་རྣམས་དང་། གུར་རུ་དྲག་དམར་རི་ཁྲོད་མ་མགོན་པོ་བྲག་རྫོང་མའི་བསྲུང་བཟློག་སོགས་རྒྱུན་དུ་ཉམས་བཞེས་ལྷག་ལྷ་རྣམས་སྒྲོལ་སྟེང་གཟིམ་སྦུག་གི་ལྡེབས་བྲིས་ཇི་བཞིན་ཡིན་འདུག་པ་དང་།
སྲོད་ལ་ཉལ་བའི་རྣལ་འབྱོར་གྱིས་གཟིམ་སྟེ། ཐུན་མཚམས་ཐམས་ཅད་དུ་རྣལ་འབྱོར་རྣམ་བཅུའི་དུས་འདའ་བ་གཟུགས་སྐུ་མ་འདུས་བར་དུ་ཆག་མེད་མཛད་པས།
དམ་པའི་ཡོན་ཏན་ས་ལམ་མཐོན་པོར་ཕེབས་པ་གདོན་མི་ཟ་ཞིང་རང་ཅག་གདུལ་བྱའི་སྣང་ངོར་ཡང་། གོང་འོག་རྣམས་སུ་སྨོས་པ་བཞིན། མངོན་ཤེས་རྫུ་འཕྲུལ་མཐུ་རྩལ་སོགས་ལ་ཐོགས་པ་མེད་པ་འདི་བཞིན་བྱུང་བ་དང་།
འཆད་པ་ཉི་མའི་འོད་ཟེར་གྱིས་གདུལ་བྱའི་བློ་གྲོས་ཀྱི་པད་ཚལ་རྒྱས་པར་མཛད་པའི་ཚུལ་ཡང་། སྐུ་གཞོན་ནུའི་དུས་ནས་བཟུང་སྔ་ཕྱི་ལམ་འབྲས་ལན་ལྔ་ཙམ་གསུངས་པ།
དང་པོ་སྡེ་དགེ་ཆོས་རྒྱལ་ཚེ་དབང་རིན་ཆེན་ནམ། མཇུག་ཏུ་ཆོས་སྒོར་ཞུགས་ཤིང་རབ་ཏུ་བྱུང་བའི་མཚན་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་ཉིད་ཀྱི་གཙོ་བོར་མཛད།
སྐལ་ལྡན་འགའ་ལ་བཞི་ཐོག་མཁའ་སྤྱོད་དུ་གནང་བ་འདི་ནི་ལམ་འབྲས་སློབ་བཤད་ཡིན་པར་གནང་ཞིང་། དབང་སོགས་ཀྱི་སྐབས་ས་ཕྱོགས་དེ་ཉིད་ནས་གསེར་སིལ་མའི་ཚོམས་སུ་བཀོད་དེ་ཕུལ་བར་གྲགས་པ་སོགས་བྱུང་འདུག
དེ་རྗེས་ཁྲི་ཆེན་རྡོ་རྗེ་རིན་ཆེན། བདག་ཁྲི་ཀུན་བསོད་སྐུ་མཆེད། འདི་དག་གིས་ཆོས་སྡེ་ལྷོ་བྱང་ཆོས་ལྷུན་པ་ཁམས་པ་གྲྭ་རྒྱུན་

སོགས་ལ་གསུང་ངག་ཚོགས་བཤད་སྔ་ཕྱི་ཚར་བཞི་ཙམ་སྨིན་གྲོལ་བྱིན་རླབས་རིགས་པོད་དམར་སེར་སོགས་རྒྱབ་རྟེན་ལུང་བཅས་གནང་བ་དང་། གཞན་ཡང་དབང་རྗེས་གནང་ཁྲིད་ལུང་ལ་སོགས། རྒྱ་ཆེར་བསྩལ་བའི་གསུང་ལས་སྐྱེས་པའི་སློབ་མའི་ཚོགས་ཀྱང་སྲིད་དང་ཆོས་ཀྱི་བུ་འཁོར་རྡོ་རྗེ་རིན་ཆེན།
ཐེག་ཆེན་བཀྲ་ཤིས་རིན་ཆེན། བདག་ཆེན་ཀུན་བསོད་སྐུ་མཆེད་སོགས་འདི་གའི་སྐུ་ངོ་རྣམས་དང་ཞྭ་ལུ་མཆོག་སྤྲུལ་བློ་གསལ་བསྟན་སྐྱོང་།
དཔལ་རྒྱུན་གྱི་དབང་པོའི་ཆོས་གྲྭ་ནས་གཟིམ་འོག་སྤྲུལ་སྐུ་བསྟན་འཛིན་སྙན་གྲགས། ཐར་རྩེ་མཁས་གྲུབ་འཇམ་དབྱངས་ཀུན་དགའ་བསྟན་པའི་རྒྱལ་མཚན་སོགས། དེ་དུས་ཀྱི་མཁན་ཞལ་ཕལ་ཆེ་བ་མདོ་སྨད་ནས་ཡོངས་རྫོགས་བསྟན་པའི་སྣང་བྱེད་འཇམ་དབྱངས་མཁྱེན་བརྩེ་དབང་པོ།
སྡེ་དགེ་ས་སྐྱོང་བླ་མ་བྱམས་པ་ཀུན་དགའ་སངས་རྒྱས་པ་ཡུམ་སྲས་སོགས་དང་གདན་ས་ཆེན་པོ་འདི་ཡིན། དེ་སྐབས་ཀྱི་ཡུམ་རྗེ་བཙུན་མཁན་ཆེན།
དཔོན་སློབ། བན་ཚང་བ། བཀའ་རམས་པ་སོགས་དང་དེ་དུས་ཀྱི་རང་ལུགས་དགོན་ཁག་ཕལ་ཆེ་བ་རྣམས་དང་། སྲིད་སྐྱོང་མཚོ་སྨོན་གླིང་པ་སོགས་ཀྱི་བླ་མ་སྤྲུལ་སྐུ་ཁག་དང་། གུང་བཀའ་མདའ་རྩིས་གསུམ་སོགས་སྐུ་དྲག་རིགས་དང་གྲྭ་ས་སེ་འབྲས་དགེ་གསུམ་སོགས་ཀྱི་བླ་མ་དགེ་བཤེས།
ཕལ་པ་རང་ག་བ་སོགས་དེ་དུས་ཀྱི་ཐོག་མཚུངས་པ་དྲག་ཞན་ཕལ་ཆེ་བས་ཞབས་རྡུལ་སྤྱི་བོར་བླངས་ཏེ། ཡང་སློབ་སོགས་རྒྱ་མཚོའི་གོས་ཅན་གྱི་མཐར་ཁྱབ་པར་གྱུར་པ་དང་།
རྩོད་པ་རྡོ་རྗེའི་མེ་ཆར་གྱིས་ལོག་ལྟའི་རི་བོ་བསྙིལ་བ་མཛད་པའི་ཚུལ་ཡང་། གཞོན་ནུའི་དུས་དཔོན་

སློབ་ལྔ་རིག་ཀུན་བཀྲས་དྲུང་། གཞུང་ཆེན་རྣམས་ལ་ཐོས་པ་མང་ཙམ་མཛད་ཚོད་ཀྱིས་གདན་ས་འདི་ཉིད་ཀྱི་གཞི་ལེན་རིག་བྱ་སོགས་ཀྱི་མཚན་ཉིད་རྩོད་པའི་གྲྭར་མ་བཞེངས་ཀྱང་སྐུ་སེང་སོགས་ཀྱི་འབེལ་གཏམ་དང་།
འདིའི་ལན་དུ་འདི་ལྟར་བགྱིས་ཀྱི་བཀའ་སློབ་གནང་བ་རྣམས་ཀྱང་རྡོ་རྗེའི་ཚིག་ཁོ་ན་འོང་ཚུལ་གསུངས་འདུག་པ་དཔེར་མཚོན་ན། སྔ་དུས་སྡེ་དགེ་ས་སྤྱོད་ཚེ་དབང་རབ་བརྟན་སོགས་ནས། རྩ་ལྟུང་བཅུ་བཞིའི་གཞུང་འདི་ལ།
སེམས་ཅན་ཀྱང་སེམས་ཅན་ཡིན་དགོས་པ། འདི་ལ་འབྲུ་སྣོན་དགོས་པ་འདུག་ཞུས་པར་སྐྱབས་རྗེ་ཉིད་ནས་འདི་རྣམས་ནི་ཁྱབ་བདག་རྡོ་རྗེ་འཆང་གི་གསུང་ཡིན་པས་ཁྱེད་རྣམས་རྒོལ་ན་རྡོ་རྗེ་འཆང་ལ་རྒོལ།
འོན་ཀྱང་རྣམ་པར་ཕྱེ་ན། སེམས་ཅན་ལ་བྱམས་པ་སྤོང་བ་ནི་ཐེག་ཆེན་གྱི་རྩ་བ་ཡིན་པས་ལྟུང་བར་འགྱུར་བར་གསུངས་པ་སྤྱི་དང་། འོན་ཀྱང་གདུག་པ་ཅན་ལ་བྱམས་པ་སྤོང་བ་རྩ་ལྟུང་བཅུ་པར་གསུངས་པ་བྱེ་བྲག་དབྱེ་མ་ཤེས་པའི་གཏམ་མིན་ནམ།
དེས་ན་ངོར་ཆེན་དཀོན་མཆོག་ལྷུན་གྲུབ་ཀྱི་གསུང་རབ་ལས་ཀྱང་། གདུག་ལ་བྱམས་པ་སྤོང་ཞེས་གང་གསུངས་པ། །ཕ་རོལ་ངན་སྤྱོད་བྱེད་ལས་བཟློག་ཕྱིར་ཏེ།
།སྙིང་ནས་བྱམས་པ་སྤོང་བ་ཐེག་མཆོག་གི །རྩ་ལྟུང་བཞི་པར་རྒྱུད་གཞུང་ཀུན་ལས་གསུངས། །ཞེས་བཤད་པ་མ་ཡིན་ནམ་གསུངས་པས། སྡེ་དགེ་ས་དབང་མཁས་གྲུབ་ཆེན་པོ་དེ་སོགས་ནས། སྐྱབས་རྗེའི་གསུང་རྡོ་རྗེའི་ཚིག་རང་ཡིན་འདུག་གསུངས་ཤིང་ཐལ་མོ་སྤྱི་བོར་སྦྱོར་བ་མཛད་ཅིང་།
གཞན་ཡང་དེ་དུས་ཀྱི་སྐུ་ཡོན་ཆེ་གྲས་དབུ་ཟུར་བླ་སྨོན་ལམ་བཟང་པོ། དབུ་ཟུར་གྲགས་རྣམ་དཔོན་སློབ་

ཆོས་གྲགས་པ། དྲུང་རམས་པ་བློ་གྲོས་ཆོས་དར། དྲུང་རམས་པ་ཟུང་འཇུག་རྡོ་རྗེ་སོགས་དང་། མདོ་སྔགས་ཀྱི་གཞུང་ཆེན་རྣམས་ལས་འཕྲོས་པའི་ཆོས་གཏམ་ཁོ་ན་མཛད་པ་མཁས་པ་འདི་རྣམས་དོན་ལ་འཁྲུལ་བ་མེད་ཀྱང་གནས་སྐབས་ཀྱི་ཞལ་བླངས་སྐྱོང་ཚུལ་མི་འདྲ་བ་དུ་མ་བྱུང་ཡང་།
སྐྱབས་རྗེ་ཉིད་ནས་གསུངས་པ་རྣམས་ནི་སུས་ཀྱང་རྒོལ་དུ་མེད་པའི་རྡོ་རྗེའི་བཀའ་ཁོ་ན་ཡོང་ཚུལ་དེ་དུས་ལ་ཡོངས་སུ་གྲགས་འདུག་པ་རྣམས་ནི།
རྩོད་པ་མཛད་ཚུལ་རགས་ཙམ་དང་། མཁས་པའི་བྱ་བ་གསུམ་པ་རྩོམ་པ་མཛད་ཚུལ་ཡང་། སྔ་དུས་དཔོན་སློབ་གནས་ལྔ་རིག་པའི་པཎྜི་ཏ་དེ་ཉིད་ཀྱི་དྲུང་དུ་ཐུ་མིའི་གཞུང་སུམ་རྟགས་དང་། སློབ་དཔོན་དབྱུག་པ་ཅན་གྱི་སྙན་གཞུང་སོགས་ལ་སྦྱངས་པར་མཛད་པས།
རྩོམ་པ་གང་མཛད་ཀྱང་རང་གིས་བརྗོད་བདེ་ཞིང་གཞན་གྱི་རྣར་སྙན་པ། རང་གཞན་གཉིས་ཀའི་དོན་འགྲུབ་པ་ཞིག་ཐ་སྙད་ཀྱི་གཞུང་ལུགས་ཤེས་པ་ལས་འབྱུང་བ།
འཇམ་དབྱངས་ས་པཎ་གྱི་མཁས་པ་ལ་འཇུག་པའི་སྒོ་ནས་གསུངས་པ་བཞིན་གྱི་སྔོན་བྱོན་གོང་མའི་ལེགས་བཤད་དྲི་མ་མེད་པ་རྣམས། གཞན་གྱི་སྤངས་དོགས་མང་པོ་རང་མཛད་པ་མི་སྣང་ཡང་ཡབ་རྗེ་ཉིད་ཀྱི་དབུ་བླ་སོགས་ཀྱི་གསོལ་འདེབས་རྒྱས་བསྡུས་དུ་མ།
གཏོར་བཟློག་སྦྱིན་སྲེག་རུ་མཚོན་སོགས་ཀྱི་ཆོག་སྒྲིགས་ཁ་ཤས་གདམས་བསྐུར་གཏོར་གཟུངས་དང་སྙན་དར་གྱི་འདོད་གསོལ་སོགས་པོད་ལོང་ཙམ་མཛད་འདུག་པ་རྣམས་ནི།
དོན་ཟབ་ཅིང་རྣར་སྙན་པ་སོགས་མཁས་པའི་རྣམ་འགྱུར་ཁོ་ནར་མཆིས་པ་དེ་རྣམས་ཀྱི་སྐུ་ཚེ་འདིའི་མཛད་འཕྲིན་རགས་ཙམ་

ལས། གཞན་པའི་ལོ་ཟླ་དུས་ཚོད་འདི་སོགས་ཞིབ་ཆ་རྣམ་ཐར་མ་མོར་ཡང་མེད་འདུག་པས། འགའ་ཞིག་ལྟར་མེད་པར་ཡོད་དང་ཡོད་པར་མེད་སོགས་ཧམ་བཤད་བགྱིས་ཚེ་རྒྱུ་འབྲས་ལ་བསྐུར་འདེབས་གནས་སུ་ལྷུང་དོགས་དེ་ཙམ་ལ་བསྡུས་ནས།
མཐར་དགོངས་པ་ཡོངས་སུ་མྱ་ངན་ལས་འདའ་བའི་ཚུལ་ནི། རྗེ་ཉིད་དགུང་གྲངས་རེ་གཉིས་པ་ཆུ་གླང་ལོ་ཤར་ནས་རྗེ་ཉིད་སྐུ་ཁམས་ཤིན་ཏུ་ཉོག་པ་ཐུགས་སྲས་མངྒའི་མཚན་ཅན་ཉིད་ནས་མཁའ་འགྲོ་བསུན་བཟློག་དང་།
བརྟན་བཞུགས་འབུལ་གནང་སོགས་མཛད་ཅིང་། ཞབས་པད་བསྐལ་བརྒྱར་བརྟན་ཐུབ་པའི་གསོལ་འདེབས་ནན་དུ་མཛད་ཅིང་མཁན་ཆེན་རྡོ་རྗེ་འཆང་བཀྲ་ཤིས་ཆོས་འཕེལ་འདི་ཉིད་གྲྭ་རྐྱང་སྐབས་སོགས་ཞལ་སློབ་ཁ་རེ་ནས་ཀྱང་ཞབས་པད་བརྟན་དགོས་ཚུལ་ནན་བཤད་བགྱིས་པ་ན།
ད་ལམ་མཁའ་འགྲོ་བསུ་བཟློག་འདི་ཡང་བརྟགས་དཔྱད་དགེ་བ་བཅས་གང་ལྟར་འདི་ལོ་སྡོད་ཀྱི་གསུངས་ནས་ཞལ་བཞེས་གནང་། དེ་བཞིན་མཁན་ཆེན་བཀྲ་ཤིས་ཆོས་སོགས་ཞལ་སློབ་རྣམས་ལའང་སྔོན་གྱི་བླ་མ་གོང་མ་རྣམས་འཇའ་ལུས་གྲུབ་པར་ཤས་ཆེ་བར།
ངེད་ཀྱང་འཇའ་ལུས་ཞིག་ནི་སྒྲུབ་འདོད་ན་ལོ་བཅུ་གཅིག་ཙམ་དགེ་སྐྱོན་མི་ཡོང་གསུངས་ཀྱང་།
ཡང་ཏིག་ལོ་གཅིག་བཞུགས་རྒྱུ་གནང་། ངོས་སྙུང་གཞི་རྣམས་སིང་དྭངས་ཀྱི་ཚུལ་མཛད་དེ། གསུངས་ལས་ངེད་དང་ཁྱེད་ཚོས་སྒོར་བའི་མཆོག་དེ་ལས་ལོད་པ་མྱུར་དུ་གོ་བ་འདུག་གོ་ཞེས་ཡང་ཡང་གསུངས་པ་འགྱངས་ཙམ་ནས་ཀུན་གཟིགས་པཎ་ཆེན་རིན་པོ་ཆེ་བློ་བཟང་བསྟན་པའི་ཉི་མ་གདུལ་བྱ་རྣམས་བསོད་ནམས་དམན་པས་

གློ་བུར་དུ་ཞིང་བརྗེས་པའི་ཚུལ་བསྟན། དེ་རྣམས་ཀྱི་སྔ་ཕྱིར་ནམ་མཁའ་ལ་སྤྲིན་ཡ་མཚན་རྨད་དུ་བྱུང་བ་གཞན་ནས་དེ་བཞིན་ཡོད་ཚུལ་ཞུས་པ་ན། ཡབ་རྗེ་མཆོག་གི་བཀའ་ལས་འདི་ནི་དབྱིབས་གཟུགས་མཚོན་ཆ་འདྲ་བས་བོད་ལ་མྱུར་དུ་དམག་འཁྲུག་འབྱུང་རྟགས་ཡིན་ཅིང་འོན་ཀྱང་།
རྒས་པོ་ངེད་ཐོད་པར་ས་མ་བཀབ་བར་ལ་མི་འབྱུང་། དེ་ནས་ལྟོས་ཤིག་ཡང་ཡང་གསུངས་པ་བཞིན། དམ་པ་གང་ཉིད་དགོངས་རྫོགས་ཟིན་འཕྲལ་ཤིང་ཡོས་ལོ་ནང་གོར་བོད་ཟིང་འཁྲུགས་ཤིག་བྱུང་བ་སོགས་མངོན་པར་མཁྱེན་པའི་ཚུལ་ནི་རྒྱུན་དུ་གསུངས་ཟེར།
དགུང་གྲངས་མཐོ་ཡང་འདི་ལོ་སྣྲོན་ཟླའི་མིང་ཆེན་མཆོད་འབུལ་ཉིན་གཉིས་ཆར་ལྷ་ཆེན་གྲལ་དུ་བཞེངས་ཏེ་ཆོས་སྡེ་ལྷོ་བྱང་ཚོགས་ཆེན་དབུས་སུ་གསུངས་གདངས་རྣམས་སྔོན་གྱི་ཕྱག་ལེན་ཇི་བཞིནབསྐུལ་བར་མཛད།
ཕུར་སྒྲུབ་རོལ་སྟོན་མཛད་པ་སོགས་སྔགས་འཆང་ཆེན་པོ་དང་འཇམ་མགོན་ཨ་མེས་ཞབས་ཀྱི་རྣམ་ཐར་ལྷུར་བཞེས་ཏེ་གར་འཆམ་སོགས་ལ་སྐྱོན་འདོན་སོགས་སྔར་དང་མི་འདྲ་བ་ནན་དུ་གནང་།
ཆོས་སྡེ་ལྷོ་བྱང་གི་མཁན་པོ་བརྩོན་འགྲུས་བཀྲ་ཤིས་སོགས་ལ་ཞིང་ཁམས་གཞན་དུ་བྱོན་རྒྱུའི་རྣམ་འགྱུར་ཁོ་ན་གསུངས་ཤིང་།
རིང་མིན་མགོན་ཁང་ཁག་བཞི་སོགས་ལའང་། གཏོར་འཛུགས་འཕར་མ་གནང་སྟེ་རྒྱལ་བསྟན་སྤྱི་བྱེ་དར་ཞིང་རྒྱས་པ། བསྟན་འཛིན་རྣམས་སྐུ་ཚེ་ཞབས་པད་ཡུན་དུ་བརྟན་པ། འགྲོ་རྣམས་དུས་ཀྱི་རྒུད་པ་ཞི་ནས།
ཆར་ཆུ་དུས་བབས་ལོ་ཕྱུགས་ལེགས་པ་སོགས་བདེ་སྐྱིད་ཀྱི་དཔལ་ལ་རྟག་ཏུ་ལོངས་སྤྱོད་པ་སོགས། དར་ཞིང་རྒྱས་པ་ཁྱད་པར་

རྒྱལ་བ་གཉིས་པ་ས་སྐྱའི་བསྟན་པ་གདུང་རྒྱུད་སྡེ་དང་བཅས་པ། དབྱར་གྱི་དཔལ་མོ་བཞིན་དར་ཞིང་རྒྱས་པའི་འཕྲིན་བཅོལ་བཀའ་བསྒོ་གཉེར་གཏད་དག་མཛད་ཅིང་། དེ་ཚེ་བདག་ཅག་གི་ཡབ་རྗེ་གདོད་མའི་མགོན་པོ་དེ་ཉིད་ཀྱི་ཡུམ་གྱི་ཡབ་དེ་ཉིད་གཤེགས་པའི་བྱང་ཆོག་གྲུབ་པ་དང་བསྟུན་གསུངས་ལས།
ཡབ་དེ་སྐལ་བ་དང་ལྡན་པ་སྟེ། ལས་སྒྲིབ་རྣམ་པར་དག་ནས་དག་པའི་ཞིང་དུ་སོང་། ངེད་ཀྱིས་ཀྱང་ད་ལན་བྱང་ཆོག་རྗེས་མ་ཡིན་གསུངས།
བསྔོ་སྨོན་ཤིས་བརྗོད་རྣམས་རྒྱས་པར་མཛད་པ་དང་། དེ་ནས་ལོ་དེའི་ཧོར་ཟླ་བཅུ་གཅིག་པའི་བདག་ཁྲི་ཀུན་དགའ་བསོད་ནམས་ཀྱི་འཁྲུངས་སྟོན་སྐབས། བན་ཚང་པ་བགྲེས་གཞོན་མེད་ལ་དམ་པ་ཉིད་ནས་ཕྱག་དབང་སྐབས་དབུ་ཐུག་མཛད་ནས།
དེ་ཉིན་བདག་གི་ཕྱག་དབང་རྗེས་མ་ཡིན། ད་ནི་རང་རེ་ཚེ་འདི་ལ་མཇལ་བ་ཞིག་མི་ཡོང་བས། ཕྱི་མ་རིང་མིན་མཇལ་བའི་ཐུགས་སྨོན་ཞུ་ཞིང་། བགྲེས་གཞོན་ཀུན་ནས་བསྟན་པའི་ཞབས་ཏོག་ཧུར་བསྐྱེད་མཛོད་ཅིག་ཅེས་བཀའ་བསྩལ་བ་ན།
ཚང་མ་ཡིད་ཞུམ་སྟེ་ཅི་ཡིན་ནམ་ཅི་ཡིན་ནམ་ཟེར་ཞིང་ཚོམ་མེར་ལུས། དེ་ནས་ཕོ་བྲང་སྟེང་དུ་ཕེབས་ནས་སྐུ་མཆེད་ལྷན་རྒྱས་སར་ཡབ་རྗེ་པད་མའི་མཚན་ཅན་ཉིད་ཀྱིས་རང་བཞིན་གྱི་གསུང་གླེང་སྣ་ཚོགས་མུར།
ནུ་བོ་རྒྱན་མཆོག་ཁྱེད་རང་ལོ་ཤས་བསྟན་འགྲོའི་དཔལ་དུ་བཞུགས། བདག་ནི་རྒས་ཤིང་གོག་པའི་ལུས་འདི་དོར་ནས་རྐང་བདེ་མིག་གསལ་རྣམ་རིག་གྲུང་བ།
བྱིས་པ་གཞོན་ནུའི་ལུས་རྟེན་ཞིག་ངེས་པར་འདོད་གསུངས་པས། གཅུང་པོ་ཀུན་རིན་ལགས་ནས་ཇོ་ལགས་དེ་འདྲ་གསུངས་པས་

གང་ལ་འཐུས། བསྟན་འགྲོའི་དཔལ་དུ་ཞབས་པད་བསྐལ་བརྒྱར་བརྟན་པའི་ཐུགས་འདུན་གནང་དགོས་གསུངས་པས། ཨ་བདག་གིས་ཀུ་རེ་ཞུས་པ་ཡིན་གསུངས་ཀྱང་། དོན་ལ་རིང་མིན་ཞིང་བརྗེ་རྒྱུའི་དགོངས་བཞེས་ཁོ་ན་མཛད།
དེ་ནས་ཞབས་བརྟན་ལྷ་ཁང་དུ་ཆིབས་བསྒྱུར་རྗེས། ནུ་བོ་ཀུན་དགའི་མཚན་ཅན་དེ་ཉིད་ཀྱིས་དེ་རིང་སྔ་དྲོ་ནས་བཟུང་སྟེ་ཇོ་ལགས་ཀྱི་མཛད་སྤྱོད་གང་ས་ནས་ཧ་ཅང་ལེགས་རྒྱུ་མ་བྱུང་། དེ་འདྲ་གང་ཡིན་ནམ་གསུངས་ཤིང་།
ཐུགས་ངལ་གྱི་རྣམ་པ་ཅུང་ཟད་མཛད་པར་གྲགས་ཤིང་། དེ་ནས་ཟླ་བ་དེའི་ཚེས་བཅུ་གསུམ་བཅུ་བཞི་ཙམ་ནས་ཡབ་རྗེ་རྡོ་རྗེ་འཆང་དེ་ཉིད་ཅུང་ཟད་སྐུ་ཁམས་ཉོག་པའི་ཚུལ་གནང་སྟེ། ཞབས་འབྲིང་པ་རྣམས་ཀྱིས་མཇལ་ཕྱག་སོགས་བཀག་པ་ན།
རྗེའི་གསུངས་ལས་ད་ནི་མཇལ་ཞུ་བ་ཐམས་ཅད་ཐོངས་ཤིག་གསུངས་པ་བཞིན་བཏང་བ་ནས། རྗེ་ཉིད་ཐུགས་རྒྱུད་འཇམ་ཞིང་ལྷོད་པ་དང་ཀུན་ལ་བྱམས་པའི་སྤྱན་གྱིས་གཟིགས་ཤིང་ཕྱག་དབང་བྱིན་རླབས་གསུང་གླེང་སོགས་ཤིན་ཏུ་རྒྱས་པར་གནང་བས།
མཇལ་མི་ཐམས་ཅད་ཀྱི་དགའ་མགུར་ཡི་རང་བའི་སེམས་ཐོབ་པར་མཛད་དོ། །དེ་ཚེ་ཞག་གྲངས་བཅུ་ཙམ་ཡབ་ཡུམ་སྲས་བཅས་ལྷན་དུ་བཞུགས་ཐོག་རྗེ་དམ་པ་ཉིད་ནས་རང་བཞིན་གྱི་གསུངས་གླེང་དང་།
སྐབས་རེ་གད་མོའི་རྣམ་འགྱུར་སྣ་ཚོགས་སོགས་དག་སྣང་དགའ་སྤྲོས་ཉིན་མཚན་འདའ་བ་ལས། སྙུང་གཞིའི་ཚུལ་དང་ཞལ་གདམས་བཀའ་མངགས་སོགས་ནིི་གསལ་བར་མ་གསུངས།
ཡུམ་སྲས་ཐུགས་ངལ་གྱུར་དོགས་དང་ཞབས་བརྟན་གསོལ་བཏབ་ཡོང་དགོངས་པ་གོར་མ་ཆག ཉེར་

གཉིས་སྔ་དྲོའི་སྟེང་གི་བཞུགས་གཡབ་ཏུ་རྒྱུན་བཞིན་ཕེབས་བསྐུལ་ཞུས་པ་ལ་དེ་རིང་རང་རེ་བཞུགས་གཡབ་ཏུ་མི་འགྲོ་གསུངས་ནས་མ་ཕེབས། དེ་ཚེ་བདག་ཁྲི་མངྒའི་མཚན་ཅན་མཆོག་ནས། དེ་འཕྲལ་ཞབས་དྲུང་དུ་ཕེབས་པ་ན་གཅུང་སྐུ་ཁམས་རྙོག་པར་གནང་ཡང་རང་བཞིན་གྱི་གསུང་གླེང་སྣ་ཚོགས་པའི་གནས་ཚུལ་ཁོ་ན་གསུངས་པའི་རྗེས།
ཐུགས་སྲས་དམ་མངྒའི་མཚན་ཅན་ཉིད་གཞི་ཐོག་ཕོ་བྲང་དུ་བྱོན་པར་ཆས་པ་ན། ཡབ་རྗེ་དུས་གསུམ་སྒྲིབ་མེད་དུ་གཟིགས་པ་དེ་ཉིད་ཀྱི་བཀའ་ལས།
སྤྱིར་དུས་དེང་སང་སྙིགས་མ་ལྔ་བདོ་བའི་དུས་སུ་སོང་བས་ཡུལ་ཁམས་བདེ་མིན་ཀྱང་སྣ་ཚོགས་ཡོང་བ་མ་ཟད། ཁྲི་ཆེན་བསྟན་པ་སྤྱི་དང་བྱེ་བྲག་གི་དོན་ལ་ཐུགས་ཁུར་ཧ་ཅང་ཆེ་བས་ཅུང་ཟད་འོ་བརྒྱལ་ཆེ་བ་ཡོང་འདྲ་སེམས་ཀྱང་།
སྔོན་བྱོན་དམ་པ་གོང་མ་རྣམ་ཐར་བཞིན་ཐུགས་ངལ་མ་མཛད་པ་བསྟན་པའི་ཞབས་ཏོག་ཧུར་བསྐྱེད་གྱིས་ཤིག་ཞེས་པ་སྐུ་ཚེ་འདི་ཉིད་ཀྱི་གསུང་གི་མཐའ་མར་བཀའ་བསྩལ་བས་ཐུགས་མུག་མགུལ་བརྣང་བཞིན་དུ་ལྷ་ཕྱག་དང་བཅས་དེ་ལྟར་ཞུས་ཆོག་པ་ནས་སྐྱབས་རྗེ་ཉིད་ད་དུང་བདག་སོགས་བསྟན་འགྲོའི་དོན་དུ་ཞབས་པད་ཡུན་བརྟན་ཐུགས་བསྐྱེད་མི་ལྷོད་པ་ཞུས་གནང་ལ།
ངེད་ན་སོ་རྒས་ཤིང་འཁོགས་པ་འདི་རྐང་བདེ་ལུས་བདེ་རྣམ་རིག་གྲུང་བའི་བྱིས་པ་ཞིག་ངེས་པར་འདོད་ཅིང་། ཁྲི་ཆེན་ཉིད་ཀྱང་ཁྲི་ཐོག་ཏུ་བཞུགས་རིང་གང་ཅིར་ལམ་འགྲོ་ཆེ་བ་ཡོང་ངེས་ཀྱང་།
འོན་ཀྱང་ཁྲི་ཐོག་ཏུ་རྒྱུན་རིང་རང་མ་བྱེད་གསུངས་ཏེ། གཞན་གྱིས་མ་མངོན་པའི་ལོ་གྲངས་ཞིག་ལུང་བསྟན་ཀྱང་གནང་ཚོད་བཅས་བདག་ཁྲི་

མཆོག་ནས་ཐུགས་སྨོན་དང་བཅས་ལྷ་ཕྱག་གྲངས་མེད་ཕུལ་དབུ་ཐུག་ཞུས་ནས། གཞི་ཐོག་ཕོ་བྲང་དུ་ཕེབས་པའི་དེ་ནུབ་ནམ་གྱི་ཕྱེད་གང་ཙམ་གྱི་དུས་རྒྱལ་ཀུན་འདུས་པའི་སྤྱི་གཟུགས་ཡབ་མཆོག་དམ་པ་དེ་ཉིད་རྒྱུན་གྱི་ཐུགས་དམ་ཉམས་བཞེས་ཀྱི་མཇུག་འདའ་ཀ་མའི་རྣམ་འབྱོར་གསལ་བཏབ་སྟེ།
ཟག་པ་མེད་པའི་དགོངས་པ་ཆོས་ཀྱི་དབྱིངས་སུ་ཐིམ་ཚུལ་བཞེས་པའི་མོད་ལ་ས་ཡང་རྣམ་པ་དྲུག་ཏུ་གཡོ་བ་དང་། ལྷག་པར་ཆོས་དུང་ཡིད་བཞིན་ནོར་བུ་ཉིད་སྐྱེས་བུའི་རྩོལ་བ་ལ་མ་ལྟོས་པ་བཞུགས་སྒམ་ནང་ནས་རང་སྒྲ་ཅུང་ཟད་སྒྲོགས་པའང་གཞན་གྱིས་ཐོས་པ་བྱུང་ཞིང་།
དེ་ཚེ་བདག་ཁྲི་མངྒའི་མཚན་ཅན་ཉིད་གཞི་ཐོག་ཏུ་ཐུགས་དམ་ཉམས་བཞེས་རྣམས་གྲོལ་ཀྱང་སྲོད་ཕྱི་མོའི་བར་བཞུགས་པས་རྒྱལ་སྒོ་བརྡུང་བྱུང་བ་དང་ངས་བྱས་འུ་ཅག་མི་སྡོད་འགྲོ་གསུངས་གསུམ་སྐས་འགོ་རུ་ཕེབས་པ་དང་སྐུ་མཆེད་རྗེ་བཙུན་འཕྲིན་ལས་དབང་མོ་ཉིད་ནས།
སྐྱབས་རྗེ་དགོངས་པ་ཆོས་དབྱིངས་སུ་ཐིམ་ཚུལ་ཞུས་ཏེ། ཞབས་ལྷར་ཕེབས་མཚམས་ཞབས་འབྲིང་པ་ཀུན་ཡི་མུག་ཆེས་ནས་སྙིང་གི་ཆུ་གཏེར་འདྲེན་བྱེད་ཀྱི་ལམ་ནས་ལུད་དེ་མྱ་ངན་ཅ་ཅོ་བུང་བ་ཚང་ཞིག་ལྟ་བུ་གྱུར་པ་དང་།
ཡུམ་སྲས་རྣམས་ཀྱང་ཐུགས་ངལ་ཚད་མེད་ཀྱི་ངང་ནས་རྗེས་བཞུགས་ཞབས་ཏོག་དགོངས་རྫོགས་རྣམས་སྒྲུབ་པ་ལ་ཐུགས་གཞོལ་བའི་ངང་ནས་ཐུགས་སྲས་དམ་པ་བདག་ཁྲི་མངྒའི་མཚན་ཅན་ཉིད་ནས་བཀའ་བསྒོས་ཏེ།
སྐུ་གདུང་རིན་པོ་ཆེའི་སྤྱན་སྔར་མཆོད་ཚོགས་བསམ་གྱིས་མི་ཁྱབ་པ་ཕུལ་ཏེ་ཐུགས་སྨོན་དང་བཅས་སྐུ་ཕྱག་ཀྱང་མང་དུ་

མཛད་ཅིང་། དེའི་སང་ནས་བཟུང་ཉིན་གསུམ་གྱི་རིང་། གདན་གཞུང་། བླ་བྲང་ཁག ཆོས་སྡེ་ལྷོ་བྱང་། ཉེ་འཁོར་ཆབ་འབངས་སོགས་ནས་དགེ་འདུན་བཞི་གྲྭ་རེ་ཙམ་གདན་ཞུས་ཀྱིས་བླ་མཆོད་ཆོ་ག་མཆོད་སྤྲིན་རབ་འབྱམས་གདུང་མཇལ་བཅས་ཞུས་ཤིང་།
དེ་སྐབས་ཞིང་གཤེགས་གང་དེའི་སྔོན་སྲོལ་བཞིན་རྒྱུན་གཏན་ཐུགས་དམ་གང་མཛད་རྣམས་གསལ་འདེབས་ཞུ་པོ་དམ་པ་གང་ཉིད་ཀྱི་དབུ་བླ་སྨོན་ལམ་བཟང་པོས་མཛད་པ་དང་། སྐུ་གདུང་རིན་པོ་ཆེར་མཆོད་འབུལ་ཁྲུས་གསོལ་སོགས་ཀྱང་ཡང་ཡང་འབུལ་བར་མཛད་སྐབས།
སྐུ་གདུང་དེ་ཉིད་ཉིན་རེ་བཞིན་ཇེ་ཆུང་དུ་གྱུར་སྐབས་དཔོན་སློབ་ཀྱིས་དེ་ཉིད་ཀྱི་སྐུ་གདུང་རིན་པོ་ཆེ་རིང་བསྲེལ་གྱི་ཕུང་པོ་བསྟན་འགྲོའི་ཞིང་མཆོག་དམ་པར་བཞུགས་པར་གསོལ་བ་བཏབ་པས།
མཐར་ཁྲུ་གང་ཙམ་ཞིག་བཞུགས་པ་དེ་ཉིད། ཟླ་དེའི་ནང་མཆོད་ཚོགས་སེར་ཕྲེང་བཅས་ཀྱིས་སྤྱན་དྲངས་ཏེ་དབུ་རྩེར་འཇམ་དབྱངས་གཟི་འོད་འབར་བའི་སྐུ་གམ་དུ་མཆོད་སྤྲིན་རྒྱ་མཚོས་བརྒྱན་པས་རྒྱུད་སྡེ་ནས་གསུངས་པའི་དུས་མཐའི་ཆོ་གའི་སྒོ་ནས་བྱིན་ཟར་ཞུགས་སྦྱངས་མཛད་ཅིང་།
དེ་བར་ཐུགས་སྲས་ཡབ་རྗེ་དམ་པར་གསོལ་འདེབས་ཚིག་དོན་བྱིན་རླབས་ཁུལ་ཉམས་ཆེ་བ་འདི་ཉིད་ཞལ་འདོན་དང་སྐུ་ཕྱག་གྲངས་མེད་མཛད་ཚུལ་དང་དེ་ཚེ་སྤུར་སྦྱོང་ཡམ་ཤིང་ཡང་ཙན་དན་དཀར་དམར་ཨ་ཀ་རུ་སོགས་ཁོ་ནས་མཛད་ཅིང་ས་ཕྱོགས་ཐམས་ཅད་དྲི་བཟང་གིས་ཁྱབ་པ་དང་།
ནམ་མཁའ་འཇའ་འོད་ཀྱིས་གང་བ་སོགས་བྱུང་ཞིང་། ཞུགས་སྦྱངས་ཟིན་ནས་སྤུར་ཁང་གི་མཐའ་མར་མཆོད་

སྤྲིན་གྱིས་བསྐོར་ནས་གཞན་སུ་ཡང་འགྲོ་ས་མེད་པའི་མཚམས་བཅད་ཐོག ཞག་འགའ་སོང་ནས་སྤུར་ཁང་ཞལ་ཕྱེ་སྟེ་ཐུགས་སྲས་མངྒའི་མཚན་ཅན་མཆོག་ནས་ཐུགས་སྨོན་དང་བཅས་སྤུར་རུས་རྡོག་གཅིག་བཞེས་པ་དེ་ནི། དབུ་ཐོད་ཀྱི་དུམ་བུ་སོར་བཞི་ཙམ་གྱི་ལྡེབས་ལ་འཇིག་བྲལ་རྣལ་འབྱོར་གྱི་དབང་ཕྱུག་བིརྺ་པའི་བསྲུང་བ་ཐུན་མིན་གཉིས་ཀྱི་སྐུའི་རང་བྱོན་ཤིན་ཏུ་གསལ་བར་བྱོན་པ་རྒྱུ་མཚན་འདི་ལ་བརྟེན་ནས།
ད་ལྟ་གདུང་རྟེན་གྱི་བུམ་སྒོར་རྣལ་འབྱོར་དབང་ཕྱུག་གི་སྣང་བརྙན་རྟེན་འབྲེལ་དེ་ལ་དགོངས་ནས་མཛད་པར་གླེང་བ་དང་།
གཞན་ཡང་ཐུབ་གནས་བཅུ། སྒྲོལ་མ་དཀར་ལྗང་གུར་ཞལ་གྱི་སྣང་བརྙན་རང་བྱོན་དུ་མ་གྲངས་ལས་འདས་པ་སྐུ་ཡི་རྟེན་དུ་བྱས་པ་དང་།
གསུང་རྟེན་དུ་ཨ་ལི་ཀ་ལི་སོགས་ཡིག་འབྲུ་རྣམ་པ་གྲངས་མེད་བྱོན་ཞིང་། ཐུགས་རྟེན་དུ་རིང་བསྲེལ་ཡུངས་འབྲུ་ཙམ། མཁན་ཆེན་བྱམས་པ་བཀྲ་ཤིས་ཆོས་འཕེལ་ཉིད་ཀྱི་ཕྱག་ཏུ་བབས་པ་ཁྲུས་གསོལ་ཡང་ཡང་མཛད་པས་དེ་ལས་མང་དུ་འཕེལ་བའི་ལོ་རྒྱུས་ཀྱང་སྣང་བ་སོགས་ངོ་མཚར་ཀྱང་མཐའ་ཀླས་པ་བྱུང་འདུག་པ་བཅས།
སྤུར་རུས་རྣམས་མཆོད་ཕྲེང་དང་བཅས་ཕོ་བྲང་དུ་གདན་དྲངས་ཏེ་ཡང་ཡང་སྐུ་ཁྲུས་གསོལ་ཞིང་མཆོད་སྤྲིན་དང་བཅས་འགྱངས་ཙམ་བཞུགས་པ་དང་།
དེ་ནས་ལྷ་བླའི་ལུང་བསྟན་བཞིན་ཆོས་ལྷུན་ཨོ་རྒྱན་ལྷ་ཁང་དུ་སྤུར་རུས་མཆོད་སྤྲིན་དང་བཅས་པ་གདན་དྲངས་ཏེ།
རིན་ཆེན་ལྔ་དང་སྨན་ཕྱེ་སོགས་དང་བཅས་དམ་པའི་སྤུར་རུས་རྣམས་གད་གཙང་བཏུལ་ཏེ། རྗེ་བཙུན་འཆི་མེད་བསྟན་པའི་སྒྲོན་མ་སོགས་ལས་ཅན་རྣམས་ནས།

བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷ་སྐུ་སྤར་ཇི་སྙེད་བསྐྲུན་ཏེ་ཚང་མར་གསེར་གསོལ་དང་བཅས་རབ་གནས་བསྡུས་ཙམ་གནང་ནས་མཆོད་སྤྲིན་དབུས་སུ་བཞུགས་སུ་གསོལ། དེ་ལྟར་སྐུ་སྤུར་ཕེབས་ཉིན་དང་དགུང་ཞག་སོ་སོར་མང་འགྱེད་དང་སྐྱབས་མགོན་རྒྱལ་དབང་ཡབ་སྲས་ཀྱིས་མཚོན་བླ་སྤྲུལ་ཁག་ལ་བསྔོ་རྟེན་དང་དགོན་ཁག་དུ་མར་དགོངས་རྫོགས་རྒྱ་ཆེར་གནང་ཚུལ་ཞིབ་ཏུ་རྟོགས་པར་འདོད་ན།
ནང་ཆེན་བླ་མ་དཔལ་བཟང་རྒྱལ་མཚན་གྱིས་མཛད་པའི་ཡབ་རྗེ་མཆོག་གི་རྣམ་ཐར་དང་།
དེར་མ་གསལ་བ་རྣམས་དེ་སྐབས་ཀྱི་ཐོ་གཞུང་སོགས་ལས་རྟོགས་པར་བྱ་བ་ཁོ་ན་ལས་འདིར་ཡིག་ཚོགས་ཧ་ཅང་མང་བས་མ་བྲིས་ཤིང་། སྤུར་ཚ་སྐུ་སྤར་སོགས་བཞུགས་པའི་ནང་རྟེན་རྣམ་རྒྱལ་མཆོད་རྟེན་གསེར་དངུལ་སྦྲགས་མ་ཁྲི་གདན་མན་ཆད་གསེར་ཟངས་ལས་གྲུབ་པ་རྒྱུ་ཚོགས་ཆེ་ཞིང་བཟོ་ལེགས་པ།
ད་ལྟ་ལྷ་ཐིལ་གདུང་རྟེན་ནུབ་དུ་གྲགས་པའི་བྱང་ངོས་བཞུགས་པ་འདི་བཞིན་ཐུགས་སྲས་བདག་ཁྲི་མངྒའི་མཚན་ཅན་མཆོག་ནས་གསར་བཞེངས་མཛད་པ་དེའི་ནང་གཟུངས་ལ་བླ་ཆེན་འཕགས་པ་རིན་པོ་ཆེའི་དངོས་སློབ་ཞང་བརྩོན་འགྲུས་འབར་རམ་འཇམ་དབྱངས་སྔོན་པོར་གྲགས་པས་བླ་ཆེན་འཕགས་པ་རིན་པོ་ཆེའི་གདུང་ཁང་ཁ་མ་ཕྱེ་བ་ལ་ཡུས་ཀྱི་ངང་ཕྱག་གྱང་འགྱེལ་བ་ལྟར་འཚལ་ཏེ་གསོལ་བ་བཏབ།
གདུང་ཁང་ནས་སོལ་བ་དང་སྤུར་རུས་སྦྲེལ་རྟོག་གཅིག་འཕུར་བྱུང་བ་ལ་སླར་གསོལ་བ་བཏབ་སྟེ།
སོལ་བ་རྣམས་སོར་མོས་བྲད་པས་སྤུར་རུས་ལ་རིགས་ལྔའི་བཞེངས་སྐུ་ཤིན་ཏུ་གསལ་བ་རང་བྱོན་དུ་

བྱོན་པ་དེ་ཉིད་ཐུབ་པའི་དངུལ་སྐུ་ཁྲུ་གང་ཙམ་གཅིག་གི་ནང་བཞུགས་པ་དེ་ཉིད་དུས་ཕྱིས་ངོར་ཨེ་ཝཾ་ཐར་རྩེར་བྱུང་བ། ཐར་རྩེ་ནམ་མཁའ་འཆི་མེད་ཀྱིས་འཇམ་མགོན་ཀུན་བློར་ཕུལ་བ་ཁྱད་འཕགས་བྱང་དུ་བཞུགས་པ་འཁྲུལ་མེད་རྩ་ཆེན་དེ་ཉིད་གདུང་རྟེན་འདི་ཉིད་ཀྱི་བུམ་ནང་གཟུངས་གཞུག་གི་གཙོ་བོ་བཞུགས་པའི་རིང་བསྲེལ་རྣམ་བཞི་སྤྱི་དང་།
གོང་གི་སྤུར་ཚ་སྐུ་སྤར་སོགས་གོང་འོག་མ་འཁྲུལ་བ་བཞུགས་པ་དང་།
སྔོན་བྱོན་གོང་མའི་ཕྱག་ལེན་བཞིན་དྲི་མེད་རྣམ་གཉིས་དཀྱིལ་འཁོར་སྒྲུབ་མཆོད་གྲངས་མང་དང་འགྲེལ་བའི་སྟེང་སྲོག་ཤིང་འཛུགས་ཆོག་དང་ཞབས་སུ་གནོད་སྦྱིན་འཁོར་ལོའི་མཐར་རྟེན་པ་བཞུགས་པའི་གཙུག་ལག་ཁང་དུ་ས་རྒྱན་གནམ་རྒྱན་ནོར་བུའི་དྲ་ཕྱེད་རྒྱབ་ཡོལ་ལམ་ཤོག་པར་གྲགས་པ་རྣམས་གོས་བཟང་འབའ་ཞིག་ལས་གྲུབ་པ་གདུང་རྟེན་བུམ་ལོང་སོགས་ལ་རིན་ཆེན་དུ་མའི་དོ་ཤལ་ཕྲ་རྒྱན་གྱིས་ཕྱུག་པ།
མཆོད་རྫས་དངུལ་གྱི་མཎྜལ་ཤིན་ཏུ་ཆེ་བ་དངུལ་ཏིང་འགྱེར་ཁ་ཚ་གསེར་མ་རེ་ལ་འབྲུ་བྲེ་ལྔ་ཙམ་འགྲོ་ཚོད་བདུན་ཚར་སོགས། མདོར་ན་དགོངས་རྫོགས་ཀྱི་འགྲོ་སོང་ཚང་མ་དེ་དུས་དངུལ་ཐོག་ཕབ་པ་དངུལ་སྲང་ལྔ་སྟོང་བརྒལ་ཙམ་ཟིན་འདུག་ཀྱང་།
དེང་སང་ཡིན་ན་དངུལ་སྲང་ཉིས་ཁྲི་ཙམ་གྱི་ཚད་གནས་ཤིང་། གཞན་ཡང་ལོ་དུས་ཀྱི་དགོངས་རྫོགས་སྔ་དུས་བདེ་ཀྱཻ་གསང་གསུམ་འཇིགས་བྱེད་རྣལ་འབྱོར་མ་བདག་མེད་མ་གཤེད་དམར་ཕུར་པ་གཙོ་བོ་བཅས་དང་།
ཆོས་སྡེ་ལྷོར་ཚེ་ཆོག་རྣམ་རྒྱལ་ཀུན་རིག་སོགས་ཆོག་མང་གཞིར་བཞག་མཛད་དེ། ཚུལ་གྲོལ་ཡང་བདུན་གཅིག་ཙམ་གནང་བ་ཡིན་

ཚོད་དང་ཕྱིས་སུ་བྱང་པ་ཚོགས་ཡོངས་ནས་རྡོ་རྗེ་ཕུར་པའི་སྒྲུབ་མཆོད་དང་བྲག་བྱ་སྐྱེད་ལྷས་པ་རྣམས་ནས་ནཱ་རོ་མཁའ་སྤྱོད་མའི་སྒྲུབ་མཆོད་དང་དུས་ཆེན་སྐབས་གསེར་ཚོགས་སོགས་སྔོན་ལམ་དང་ཟླ་དུས་ཀྱི་མཆོད་པ་བན་ཚང་པས་བླ་མཆོད་བཅས་འཛུགས་པར་མཛད་པ་འདི་རྣམས་དང་གདུང་རྟེན་གྱི་རབ་གནས་སོགས་རྡོར་སློབ་ཐུགས་སྲས་མངྒའི་མཚན་ཅན་ཉིད་ནས་མཛད་ཅིང་།
རབ་སྟོན་སོགས་རྒྱས་པར་མཛད་ཚུལ་རྣམས་གོང་ཡབ་རྗེ་དབང་སྡུད་སྙིང་པོའི་གདུང་རྟེན་གྱི་རབ་སྟོན་ཇི་ལྟ་བ་བཞིན་མཛད་དོ།
།འདི་དག་ཀྱང་བླ་མ་ཡོངས་བཟུང་གི་རྒྱུད་ལས། བླ་མ་འདས་པའི་ལོ་ཟླ་ཚེས་གྲངས་རྣམས། །ངེས་པར་བཟུང་ནས་མཆོད་པ་བྱས་གྱུར་ན།
།བསྐལ་པ་སྟོང་དུ་བསགས་པའི་སྡིག་དག་སྟེ། །ཤིན་ཏུ་མི་བཟད་གཤིན་རྗེའི་གྲོང་ལས་ཐར། །ཞེས་རྒྱ་ཆེར་གསུངས་པ་རྣམས་ཐུགས་སུ་འཆང་སྟེ་ཐུགས་སྲས་དམ་པ་མངྒ་ལམ་རཏྣའི་མཚན་ཅན་ཉིད་ནས་ཐུགས་ཁུར་ཆེར་བཞེས་མཛད་རྐྱེན།
ཕྱིས་ཀྱི་བདག་ཁྲི་ཞིག་ལ་འདི་ཁོ་ན་དགོངས་རྫོགས་སྟོབས་ཆེ་བར་མངོན་ནོ། །དེ་རྣམས་ཀྱི་བདག་ཆེན་ཡབ་རྗེ་པདྨ་བདུད་འདུལ་དབང་ཕྱུག་གམ། ཀུན་དགའ་བཀྲ་ཤིས་སམ་མཐུ་སྟོབས་བསྟན་འཛིན་སོ་སོའི་རྟོགས་བརྗོད་སྒྲོ་སྐུར་དང་བྲལ་བ་མདོ་ཙམ་བསྟན་ཟིན་ནོ།
།༥ ཀུན་དགའ་རིན་ཆེན།དེ་ནས་རྒྱལ་ཡུམ་རྟ་ནག་རང་བྱོན་མ་སྐལ་བཟང་ལྷ་ཡི་བདེ་སྐྱིད་བུ་

ཁྲིད་ཀྱི་གདུང་སྲས་གཉིས་པ་ཡབ་རྗེ་ཀུན་དགའ་རིནཆེན་ནི། ཡབ་རྗེ་འགྲོ་མགོན་དབང་སྡུད་སྙིང་པོ་དགུང་གྲངས་སོ་གཉིས་པ་ཀུན་དགའ་ཞེས་པ་ཤིང་ཕོ་སྟག་གི་ལོའི་ཟླ་ཚེས་ལ་ཡུམ་ལ་གནོད་པ་མེད་པར་བདེ་བར་བལྟམས་ཤིང་།
སྐུ་ལུས་ལ་རཀ་ཞག་གི་ཐིག་ལེ་ཐལ་ཆེན་གྱི་རྒྱས་བཏབ་པའི་རྗེས་དང་། སྐུ་སྨད་སྟག་རིས་ཅན་འཁྲུངས་ཙམ་ཉིད་ནས་རང་བྱུང་དུ་ཡོད་པར་གྲགས་ཤིང་། དུས་མཆོད་བླ་བྲང་པའི་གདུང་རིགས་འཁྲུལ་མེད་ལ་དེ་ལྟར་བྱུང་ལུགས་གསུངས་པ་བཞིན་སྐུ་སྨད་སྟག་ཤམ་གྱི་རྗེས་ནི་ཡབ་རྗེ་སྐུ་མཆེད་སོགས་ད་བར་གདུང་བརྒྱུད་ཕལ་ཆེ་བར་ཡོད་ཚུལ་གསུངས་སོ།
།ཡབ་རྗེ་རྡོ་རྗེ་འཆང་ནས་མཚན་ངག་དབང་ཀུན་དགའ་རིན་ཆེན་དུ་གསོལ་ཞིང་།
གཞན་ནས་མཚན་འདི་ལ་བརྟེན་ནས་སྔགས་འཆང་ཆེན་པོ་དང་སྒར་ཆེན་མཐུ་སྟོབས་དབང་ཕྱུག་སོགས་ཀྱི་རྣམ་འཕྲུལ་དུའང་བྱེད་དོ། །འཁྲུངས་སྟོན་སྔོན་ལམ་ཡུལ་ཆེན་བན་ཚང་པས་མདོས་ཆེན་ཟབ་རིས་འཆམ་གཟིགས་དགའ་སྟོན་ཀྱང་གཟབ་པར་གནང་ངོ་།
།འདི་སྐུ་ན་ཕྲ་མོའི་དུས་ཡབ་རྗེ་མཆོག་ནས་དབང་རྗེས་གནང་སོགས་དང་ཁྱད་པར་གནས་ལྔ་རིག་པའི་མ་ཧ་པཎྜི་ཏ་ཀུན་དགའ་བཀྲ་ཤིས་ཉིད་གོང་ཡབ་རྗེ་པདྨའི་མཚན་ཅན་གྱི་རྣམ་ཐར་སྐབས་སུ་བཤད་པ་བཞིན་སྐུ་མཆེད་རྣམས་ཀྱི་ཡོངས་འཛིན་དུ་བསྟེན་ཏེ།
ཡི་གེ་ཕྱི་མོ་འབྲི་ཀློག་སྙན་སུམ་སོགས་རིག་གནས་ལ་སྦྱངས་པ་རྒྱ་ཆེར་མཛད་ཅིང་བར་སྐབས་རྣམས་སུ་ཡབ་རྗེ་སོགས་དམ་པ་རྣམས་ལས་དབང་ཁྲིད་གདམས་པ་མང་དུ་གསན་ཚུལ་རྣམས་སྡེབ་གཅིག་ཏུ་སྨོས་ན།
ཡབ་རྗེ་རྡོ་རྗེ་

འཆང་དཔལ་ལྡན་ཆོས་སྐྱོང་ངམ་དབང་སྡུད་སྙིང་པོ་ཞེས་རྒྱལ་དབང་པདྨ་འབྱུང་གནས་དང་ཞལ་མི་གཉིས་པ་དེ་ཉིད་ཀྱི་ཞལ་སྔ་ནས་ལ་ཐོག་མར་གྲུབ་པའི་སློབ་དཔོན་ཛཱེ་ཏ་རའི་ལུགས་ཀྱི་རྒྱལ་དབང་ཚེ་དཔག་མེད་ལྷ་དགུའི་དབང་དང་མན་ངག་གི་ལུང་ཁྲིད་རྡོ་རྗེ་ཕུར་པའི་སྟོད་ལས་བྱང་ཆུབ་སྒྲུབ་དབང་དང་།
སྨད་ལས་དྲག་པོ་སྒྲོལ་དབང་། མངའ་བདག་ཉང་གཏེར་གུ་རུ་དྲག་དམར་གྱི་དབང་ལུང་བཅས། དཔལ་དགེས་པ་རྡོ་རྗེ་རྒྱུ་དུས་ཀྱི་དབང་ཆེན་རྣམས་རྡུལ་ཚོན་ཀྱི་དཀྱིལ་འཁོར་དུ་བསྩལ་བ་དང་།
སློབ་དཔོན་སྤྱོད་པ་བའི་ལུགས་ཀྱི་འཁོར་ལོ་བདེ་མཆོག་རྭ་ལུགས་འཇིགས་བྱེད་ལྷ་བཅུ་གསུམ་མ། རྟ་མགྲིན་ཡང་གསང་ལྷ་དགུ་རྣམས་ཀྱི་དབང་ཆེན།
ཚེ་རྟ་ཟུང་འབྲེལ། གྲུབ་རྒྱལ་མའི་ལུགས་ཀྱི་ཚེ་དབང་བྱང་གཏེར་ཚེ་དབང་ལྕགས་སྡོང་མ། རས་ཆེན་དཔལ་འབྱོར་བཟང་པོའི་ཉེ་བརྒྱུད་ཚེ་དབང་མདའ་འཕེལ་མ་འབྲི་ཁུངས་དག་སྣང་སྒྲ་མི་སྙན་རྣམས་ཀྱི་ཚེ་དབང་སྦུབ་ལུགས་བྱད་གྲོལ།
འཕགས་ཡུལ་གྱི་གྲུབ་ཐོབ་བརྒྱད་ཅུ་རྩ་བཞིའི་བྱིན་རླབས་རྗེས་གནང་ཟུར་བཀའ་གསན་གྲས། འཇམ་དབྱངས་དམར་སེར་དང་། སྨྲ་སེང་། འཇམ་ནག་རྟ་མགྲིན་གསང་སྒྲུབ།
གཏུམ་པོ་ཁྱུང་ལྔ། གསེར་ཆོས་ཁྱུང་ཁྲ། སོ་འབྲེང་དཀར་མོ། སྨན་བླ་མཆེད་བདུན། རྨེ་བརྩེགས་དུད་ཁ། རྣམ་རྒྱལ་ལྷ་དགུ་རྣམས་ཀྱི་རྗེས་གནང་རྣམས་དང་། བསྟན་སྲུང་དཔལ་ལྡན་ལྷ་དམག་ཟོར་རྒྱལ་མོའི་རྗེས་གནང་།
རྩི་དམར་སྲོག་གཏད་བཅས་ཡབ་རྗེ་སྐུ་མཆེད་ནས་ཡབ་ཀྱི་དྲུང་དུ་གསན་ངེས་དང་། སྨིན་གླིང་འདོད་འཇོ་བུམ་བཟང་གི་དབང་ལུང་ཡོངས་རྫོགས་གསན་ནམ་སྙམ།

ཡང་གལ་ཏེ་གསན་མེད་ཚེ་དེའི་ནང་ནས་དྲང་སྲོང་ལོག་ཏྲི་པ་ལིའི་སྲོག་གཏད་བཅས་སྐུ་མཆེད་གཉིས་ཆར་ནས་ངེས་གསན་དང་ཡུམ་མཆོག་སྐལ་བཟང་བདེ་སྐྱིད་བུ་ཁྲིད་ལས་བོ་དོང་ལུགས་སེང་གདོང་ཉེར་ལྔའི་དབང་ལུང་གསན་པ་བཅས་དང་།
ས་ཆེན་ཀུན་དགའ་བློ་གྲོས་ཀྱི་ཞལ་སྔ་ནས། གསུང་ངག་རིན་པོ་ཆེ་གསང་ཆེན་སློབ་བཤད་ཀྱི་གདམས་པ་གདུལ་བྱ་སྐལ་ལྡན་འགའ་ཞིག་ལ་སྩོལ་སྐབས། དག་སྣང་དུ་རྗེ་ཉིད་ལ་ཞལ་སློབ་ཏུ་ཀ་གཞི་གདུང་བརྒྱད་བྱུང་བ་ལྷ་བླས་དངོས་སུ་ལུང་བསྟན་པ་བཞིན་གདན་ས་འདི་ཉིད་དུ་གསང་ཆེན་སློབ་བཤད་ཀྱི་ཀ་བ་འདེགས་པའི་ཁུར་བཟོད་པ་རྗེ་བཙུན་རྡོ་རྗེ་བདག་མེད་མ་ཉིད་མི་མོའི་ཚུལ་ཅན་རྣམ་པ་སྡོམ་བརྩོན་ངུར་སྨྲིག་གི་གོས་ཀྱིས་མཛེས་པ་རྗེ་བཙུན་རྣལ་འབྱོར་དབང་མོ་འཆི་མེད་བསྟན་པའི་ཉི་མའི་ཞལ་སྔ་ནས་ལས།
གཙོ་བོ་གསུང་ངག་རིན་པོ་ཆེ་གསང་ཆེན་སློབ་བཤད་ཆོས་སྐོར་ཆ་ལག་དང་བཅས་པ་འཇམ་མགོན་ཀུན་བློའི་གསན་ཡིག་བཞིན་ཡབ་རྗེ་སྐུ་མཆེད་གཉིས་ཆར་དཔོན་སློབ་ཀུན་བཀྲས་བཅས་ནས་གསན་ཚུལ་འདི་ལ་བརྟགས་ན།
དཔོན་སློབ་ཀུན་བཀྲས་ནས་ས་ཆེན་ཀུན་བློ་ལས་སློབ་བཤད་མ་གསན་པ་ཡིན་ནམ་བརྟག།
གཞན་ཡང་བིརྺ་པའི་ལམ་འབྲས་ཆུང་བ་གྲགས་པ་གཤེད་དམར་ལྷ་ལྔའི་དབང་དང་ཤིན་ཏུ་སྤྲོས་མེད་ཀྱི་ཉམས་ཁྲིད་རྒྱབ་རྟེན་ལུང་དང་བཅས་པ། རྭ་ལུགས་འཇིགས་བྱེད། རྭ་ཁྲིད་དབང་བྱིན་རླབས་རྗེས་གནང་ལས་གཤིན་རིགས་གསུམ་འཁོར་མང་རྣམས་ཀྱི་རྗེས་གནང་།
རྭ་སྤོས་དཀར་ཆག་ཟིན་པ་དང་མ་ཟིན་པ་དཔལ་འཛིན་པོད་ཆུང་གི་ལུང་བཅས་

གསན་ཡིག་བཞིན་དང་། གསེར་ཆོས་མཁའ་སྤྱོད་སྐོར་གསུམ་གྱི་བྱིན་རླབས་དང་། ནཱ་རོ་མཁའ་སྤྱོད་མའི་ཉམས་ཁྲིད་རྨོང་ཆེན་རྗེའི་བཀའ་ཆབ་བཞིན། མཁའ་སྤྱོད་སྐོར་གསུམ་ཆར་གྱི་གདམས་སྐོར་ལུང་དང་བཅས་ཡོངས་རྫོགས་གསན།
གཞན་ཡང་སྤྱོད་རྒྱུད་ཀྱི་དཀྱིལ་འཁོར་བཅུ་གཉིས་ཀྱཻ་རྡོར་བཀའ་བབས་བཞིན་དཔལ་ཆེན་ཡང་དག་གི་དབང་སོགས་དང་གདན་ས་འདི་ཉིད་ཀྱི་འདོན་ཆོག་རྣམས་ཀྱི་ལུང་ལ་སོགས་པ་ཤིན་ཏུ་མང་བར་གསན།
རྗེ་བཙུན་དེ་ཉིད་ཀྱི་གསན་ཡུལ། གོང་རྣམས་ཀྱི་ནང་ནས་འཇིགས་བྱེད་གཤེད་དམར་སྐོར་སོགས་མུས་ཆེན་ཆོས་ཉིད་ཡེ་ཤེས་ལས་དང་། གཞན་ཕལ་ཆེར་ཡབ་རྗེ་ཀུན་བློ་མཆོག་ནས་གསན་ནོ། ། གཞན་ཡང་བྱང་གཏེར་བྱིན་རླབས་ཐུགས་དབང་འབྲིང་པོ།
ངོར་ཆེན་རྡོ་རྗེ་འཆང་གི་བཀའ་འབུམ་གྱི་ལུང་སོགས་རྒྱ་ཆེར་གསན་ནོ། །མཆོག་གི་རྡོ་རྗེ་སློབ་དཔོན་ཆེན་པོ་ཀུན་དགའ་བཀྲ་ཤིས་དྲུང་ནས། ལམ་འབྲས་ཚོགས་བཤད་ཆ་ལག་དང་བཅས་པ་འཇམ་མགོན་ཀུན་བློ་སོགས་ཀྱི་གསན་ཡིག་བཞིན་དང་།
གསེར་ཆོས་དམར་པོ་སྐོར་གསུམ་རྗེས་གནང་རིགས་དང་དཀར་ཆག་གིས་ཟིན་པ་དང་མ་ཟིན་པའི་གདམས་སྐོར་ལུང་དང་བཅས་པ། བསྟན་སྲུང་གུར་ཞལ་རྣམ་གཉིས་དབང་རྗེས་གནང་གདམས་ཁྲིད།
མགོན་པོད་མེ་འབར་ཁ་སྐོང་། སྙན་བརྒྱུད་ཡང་བསྐོང་དུད་པོད་ཞལ་པོད་ཧ་ནག་བཅས་ཡོངས་སུ་རྫོགས་པར་གསན་ཀྱང་བྲམ་ཟེ་མངག་གཏད་སོགས་རྗེས་ཁ་ཤས་མ་གསན་པ་མཇུག་ཏུ་ངག་དབང་སྨིན་གྲོལ་རྒྱ་མཚོ་ལས་གསན་དགོས་བྱུང་འདུག
བསྟན་སྲུང་དུར་བདག་ཆོས་སྐོར་བཅས་

གོང་རྣམས་ནས་གསུང་ངག་དམར་པོ་སྐོར་གསུམ་དུར་བདག་རྣམས་ས་ཆེན་ཀུན་བློ་ལས་དང་། གུར་ཞལ་རྗེས་གནང་རིགས་ཕལ་ཆེར་ཀུན་བློ་ནས་རིན་ཆེན་རྒྱལ་མཚན་དེ་ལས་དང་། བེའུ་བུམ་རྣམས་རིན་རྒྱན་ཡན་འདྲ་བ་ལས།
དེ་ནས་མངའ་བདག་བྱམས་པ་བསྟན་འཛིན་ལས་གསན་འདུག་རྣམ་སྲས་བརྒྱུད་པ་ཀུན་བློ་མ་བཞུགས་པས་རིན་རྒྱལ་ལས་གསན་འདུག གཞན་ཡང་སྤྱི་བཀའ་སྒྲུབ་ཐབས་རྒྱ་རྒྱམ་དང་། ཟུར་བཀའི་རྗེས་གནང་གོང་ཡབ་རྗེར་གསན་པ་རྣམས་ཀྱང་བསྐྱར་གསན་བཅས་དེང་སྐབས་སྒྲུབ་བཏུས་ན་བཞུགས་པ་ཕལ་ཆེ་བ་གསན་པར་གནང་།
དབང་ཆེན་ཟུར་བཀའ་བདེ་མཆོག་ལུ་དྲིལ་ལུས་དཀྱིལ་སོགས་དང་། གསང་འདུས་རིགས་གསུམ་འཇིགས་བྱེད་རོ་ལངས་བརྒྱད་སྐོར་དགྲ་གདོང་སོགས་གསན་ཡོད་སྙམ་དང་།
ཁྲོ་ཤུལ་བླ་མ་ངག་དབང་སྨིན་གྲོལ་རྒྱ་མཚོ་ལས་ཀློང་ཆེན་སྙིང་ཐིག་གི་སྐོར་དང་། སྟོབས་འཕྲོག་ཞལ་བཞི་པའི་རྣམ་འགྱུར་བཅུ་བདུན་གྱི་རྗེས་གནང་ཚང་མ་ཡང་བསྐྱར་གསན་པ་སོགས་ཡོངས་འཛིན་དམ་པ་རྣམས་ལས་དུས་སྔ་ཕྱི་གསན་པ་རྣམས་འདིར་སྡེབ་གཅིག་ཏུ་བཀོད་པ་རགས་ཙམ་དང་།
དེ་ནས་རྩ་རྒྱུད་བརྟག་གཉིས་སོགས་གདན་ས་འདི་ཉིད་ན་ཞུས། ཀྱཻ་རྡོར་ཡབ་ཡུམ་གསང་བདེ་འཇིགས་གསུམ་ནཱ་རོ་མཁའ་སྤྱོད་མ་རྡོ་རྗེ་ཕུར་པ་ཆོས་སྐྱོང་གུར་ཞལ་རྣལ་འབྱོར་ཀུན་རིག་སོགས་ཀྱི་ཆོ་ག་ཕྱག་ལེན་དབྱངས་རོལ་གར་འཆམ་ཆོས་སྤྱོད་རྣམས་དང་བཅས་པ་གནས་སློབ་དྲུང་དུ་སྦྱངས་པ་མཐར་ཕྱིན་མཛད།
དེ་རེ་རེ་བཞིན་ཡབ་རྗེ་རྡོ་རྗེ་འཆང་ལ་རྒྱུགས་སྤྲོད་འབུལ་བར་མཛད་དེ། རྩ་རྒྱུད་བརྟག་

གཉིས་སོགས་གཞུང་འདོན་དང་བླ་མཆོད་སོགས་ཆོས་སྤྱོད་སྒྲུབ་མཆོད་རིགས་དང་གཏོར་བཟློག་བསྐང་བ་བཅས་པར་ཚོགས་ཕེབས་རྟག་པར་མཛད་ཅིང་། ཉིད་ཀྱི་དགུང་གྲངས་བཅུ་གསུམ་བཞེས་པའི་ཚེ་འཇམ་མགོན་ས་པཎ་གྱི་ཆོས་ཁྲི་ཐང་མོར་ཆེར་གཅེན་པོ་དང་ལྷན་ཅིག་ཡབ་རྗེ་རྡོ་རྗེ་འཆང་ནས་ཁྲི་འདོན་མཛད་ཚུལ་གོང་གཅེན་པོའི་རྣམ་ཐར་བཞིན་དང་།
དེ་མཚམས་ནས་ས་སྐྱ་པའི་འབྱུང་པོ་འདུལ་བྱེད་ཀྱི་བསྙེན་པ་ཟླ་གང་མ་དང་།
དེ་ནས་དགེས་རྡོར་གཞི་བསྙེན་ཟླ་དྲུག་མ་ཕུར་བསྙེན་ཟླ་གསུམ་མ་གུར་མགོན་བྲག་རྫོང་མའི་བསྙེན་པ་ཟླ་བ་གཉིས་ཙམ་སོགས་ཁ་སྐོང་བཅུ་ཆའི་སྦྱིན་སྲེག་བཅས་དུས་གྲངས་མཚན་མའི་བསྙེན་པ་བཅས་གདན་ཐོག་གཅིག་ཏུ་མཐར་ཕྱིན་པ་མཛད་སྐབས།
དགུང་གྲངས་བཅོ་ལྔ་ཙམ་དུ་ཕེབས་པ་ས་སྦྲུལ་ས་ག་ཟླ་བའི་ཚེས་བཅུ་དྲུག་ལ། ཡབ་རྗེ་རྡོ་རྗེ་འཆང་དེ་ཉིད་སྙིགས་ལྔའི་སེམས་ཅན་རྣམས་ཀྱི་བསོད་ནམས་ཀྱི་ར་བར་མ་ཆུན་པ་སྤུ་དཀར་བླ་བྲང་གཞིས་སུ་གློ་བུར་དགོངས་པ་ཆོས་དབྱིངས་སུ་ཐིམ་པའི་ཚུལ་བཞེས་པར།
གཅེན་བདག་ཁྲི་པདྨའི་མཚན་ཅན་སྤུ་དཀར་གཞིས་སུ་ཏབ་ཏབ་པོར་ཕེབས་ཏེ། མཆོད་སྤྲིན་དང་བཅས་གསོལ་འདེབས་གདུང་དབྱངས་མཛད་པ་དང་།
ཡུམ་སྲས་ལྷན་ནས་དགོངས་རྫོགས་སྤྱི་བྱེ་བྲག་མཛད་ཚུལ་རྣམས་ཀྱང་གོང་དུ་བརྗོད་པ་ལྟར་དང་། རྗེ་འདི་ཉིད་ནས་ཀྱང་གསོལ་འདེབས་སྒྲུབ་མཆོད་མང་དུ་མཛད་ཡོད་འགྲོ་ཞིང་།
དེ་ལྟར་ཡབ་རྗེ་ཨོ་རྒྱན་གཉིས་པ་དབང་གི་མཚན་འཆང་གདུང་རྟེན་གྱི་གཅེན་དང་ལྷན་མཛད་སྒོ་རྣམས་གྲུབ་ནས། ཉིད་ཀྱི་དགུང་གྲངས་བཅུ་ཕྲག་

གཉིས་སུ་མ་ཟིན་ཙམ་དེར། དཔལ་ཆེན་རྡོ་རྗེ་གཞོན་ནུའི་སྒྲུབ་མཆོད་ཆེན་མོའི་ཚོགས་དབུས་སྔོན་བྱོན་དམ་པ་གོང་མའི་གསུང་རབ་ལེགས་བཤད་ཀྱི་སྐྱེས་སྙན་ཚིག་གི་ལམ་ལས་དྲངས་པས་གཟུར་གནས་རྣམས་ཀྱི་སྙིང་གི་པདྨོ་ཆེས་ཆེར་བཞད་པར་མཛད།
དེ་མཚམས་ནས་དམ་པ་གོང་མའི་ཕྱག་སྲོལ་མདོས་ཆུང་དུ་གྲགས་པ་མགོན་པོ་ཁྲོ་བཅུ་དང་དྲུག་བཅུ་མ་སྐུ་རིམ་ཆེན་མོར་གྲགས་པའི་ཕུར་བཟློག་དུས་མཆོད་མདོ་སྡེ་ལྷ་མཆོད་དུ་གནོད་སྦྱིན་ཙིའུ་དམར་པོའི་གཏོར་བཟློག་རྣམས་སྔོན་དུ་བསྙེན་པ་ཁ་གསོ་ཞག་བདུན་རེ་གནང་།
དངོས་གཞི་གཏོར་བཟློག་རྣམས་ཤར་སྦྱངས་ཙམ་མ་ཡིན་པར་རྫས་སྔགས་དམིགས་པ་ཏིང་ངེ་འཛིན་དང་ལྡན་པས་སྔོན་བྱོན་གོང་མའི་ཕྱག་ལེན་མཚམས་ཚུལ་དབྱངས་རོལ་གར་འཆམ་མཚན་ཉིད་དང་ལྡན་ཞིང་།
བརྗིད་ཆགས་པ་དམ་ཅན་རྣམས་མཉེས་ཤིང་དགྲ་བགེགས་སྐད་ཅིག་ལ་སྤ་བཀོང་བ་མཛད་པ་དང་། དེ་མཚུངས་ལོ་མཇུག་དཔལ་མགོན་ཞལ་བཞི་པའི་སྒྲུབ་བསྙེན་ཟླ་བ་གཉིས་ཙམ་སྔོན་འགྲོའི་རྒྱལ་ཟླའི་མཇུག་ཟོར་འཕེན་ལུགས་མཐུན་བཀའ་དྲིན་བསྐྱངས་བ་དང་།
དེ་ནས་བསམ་བརླིང་དུ་དམག་ཟོར་མའི་གཏོར་བཟློག་དང་། ལྷ་མོ་རྗེ་ཁོལ་ཟུང་གི་མདོས་སྒྲུབ་དེ་ནས་གཉན་མགོན་གྱི་དམ་ཚིག་བསྐང་བ་བཅས་ཀྱི་སློབ་དཔོན་རྣམས་རིམ་མཛད་ཀྱི་ཕྱག་ལེན་སོགས་བསྟན་པའི་མིག་རྒྱན་ལ་ཕན་པར་མཛད།
དེ་ནས་ཕུར་སྒྲུབ་དང་དུས་མདོས་ཆེན་མོ་སོགས་ཀྱི་སློབ་དཔོན་རིམ་བཞིན་མཛད་དམ་སྙམ།
དེ་ནས་དགུང་གྲངས་ཉེར་བརྒྱད་པ་ཆུ་ལུག་ལོ་ལྷ་ལྡན་རྒྱལ་ཁབ་ཆེན་པོར་གཅེན་པོ་

བདག་ཁྲི་མཆོག་དང་མཉམ་དུ་ཁྲི་ཕེབས་གསར་མཇལ་དུ་ཕེབས་ཏེ། གོང་ས་ལྷ་མིའི་རྣམ་འདྲེན་ཆེན་པོ་རྒྱལ་དབང་ཚུལ་ཁྲིམས་རྒྱ་མཚོ་དང་སྲིད་སྐྱོང་སྨིན་གླིིང་པ་སོགས་མཇལ་ཕྱག་ཇི་ལྟར་མཛད་ཚུལ་རྣམས་དང་།
དབུས་ལྷོར་གནས་རྟེན་མཇལ་མཆོད་འབུལ་སོགས་དང་། ཡར་ལམ་པཎ་ཆེན་རིན་པོ་ཆེ་བློ་བཟང་བསྟན་པའི་ཉི་མའི་མཇལ་ཕྱག་སོགས་ཇི་ལྟར་མཛད་ཚུལ་རྣམས་གོང་གཅེན་པོའི་ལོ་རྒྱུས་སྐབས་བཞིན་དང་ཞིབ་ཏུ་རྟོགས་པར་འདོད་ན་དབུས་ཕེབས་དེ་སྐབས་ཀྱི་བཅའ་ཡིག་ཡབ་རྗེ་པད་མ་བདུད་འདུལ་དབང་ཕྱུག་གིས་མཛད་པའི་བླང་དོར་གསལ་བའི་མེ་ལོང་བཞིན་དང་དེ་དང་རིང་མིན་རྗེ་ཉིད་ནས་ཕུན་ཚོགས་ཕོ་བྲང་གསར་བསྐྲུན་གྱིས་དེར་བདག་ཡུམ་ཉི་ཟླ་དབང་མོ་དང་བཅས་བཞུགས་རྒྱུའི་སྒོ་དོད་ཅིང།
འདི་སྐབས་ཙམ་ལ་ཇི་སྐད་དུ། ཡེ་ཤེས་ལྷ་ལ་རྟོག་པ་མི་མངའ་ཡང་། །དེའི་འཁོར་དུ་གཏོགས་པའི་དམ་ཅན་རྣམས། །ཞེས་སོགས་གསུང་པ་ལྟ་བུས་ཞབས་འབྲིང་པ་དག་གི་བྱེད་པས་སྐུ་མཆེད་བར་ཕྲན་བུའི་སེལ་ཞུགས་བྱུང་བ་ཡིན་ཤག
སྐུ་ཞང་རྟ་ནག་རང་བྱོན་ས་དབང་ནས་བར་སྡུམ་གྱི་དོན་སྙིང་བླ་བྲང་སོ་སོར་བཞུགས་ཀྱང་ས་གཞུང་དང་ཐུགས་འདོད་གཅིག་གྱུར་དགོས་པ་དང་བདག་འགན་འཁུར་སྐུ་ཐོག་དུས་གཅིག་གི་བགྲེས་པ་ཁོ་ནས་བཞེས་དགོས་པ་སོགས་དང་།
དེ་སྐབས་ཀྱི་ཕན་ཚུན་བར་དཀྲུག་ཤིང་བྱས་ཏེ་སེ་རའི་དྲུང་རམས་པ་ཞེས་པའི་རྐང་ཉྭ་བྲེགས་ཤིང་ཀུན་བྱང་རྒྱ་བླ་བ་སོགས་འགའ་ཞིག་གདན་སར་ཡོང་མི་ཆོག་པ་སོགས་མཛད་ཚུལ་ཡོངས་གྲགས་དང་སྡུམ་ཁྲ་འདྲ་

གཉིས་སོ་སོར་དམ་ཕྲུག་སྦྱར་མ་ཡོད་སྐད་ཀྱང་། འདྲ་གཅིག་དེ་སྐབས་ཡིག་ཚང་བཀའ་ཁོང་ན་ཡོད་ཚུལ་གླེང་བ་ལས་ད་ལྟ་ནི་གར་ཡོད་མི་སྣང་། དེ་སྐབས་ཙམ་ལ་ཡིན་ནམ་གཅུང་པོ་ཀུན་རིན་ཉིད་ས་མཛོད་ལས་འཁུར་མཛད་ཅིང་།
དངོས་དཔལ་ལེགས་ནས་གཉེར་འཁྲི་ལས་འཁུར་གནང་སྟེ་སྐུ་ངོ་རང་སོ་སོར་ཕེབས་པ་ལོ་ཤས་མཛད་ཚུལ་གླེང་བ་ཡང་ཐོས་ཤིང་རྗེ་དེ་ཉིད་ཀྱིས་བཏབ་པའི་ཕུན་ཕོ་བླ་བྲང་སྔོན་ཡོད་དེ་བཞིན་སྒྲོལ་སྟོང་འདྲ་ཅོག་ཞིག་གི་ཤོད་ཀྱི་བཀའ་འགྱུར་ལྷ་ཁང་ཀ་དྲུག་ཏུ་གྲགས་པ་དང་།
ཨོ་རྒྱན་ལྷ་ཁང་ནས་རྗེ་དེ་ཉིད་ནས་གསར་བཞེངས་གསེར་དངུལ་དྲ་མའི་གུ་རུ་རིན་པོ་ཆེ་གཙོ་འཁོར་གསུམ་དང་། སྨན་འདམ་ལས་གྲུབ་པའི་གུ་རུ་མཚན་བརྒྱད།
ཡབ་རྗེ་དཔལ་ལྡན་ཆོས་སྐྱོང་ལྔ་རིག་ཀུན་བཀྲས་སོགས་ཀྱི་འདྲ་སྐུ་སོགས་བཞུགས་པ་དང་དེའི་ཕུར་དབང་ཁང་བཅས་དང་། དེའི་ལྷོར་མགོན་ཁང་མདོ་ཕུགས་ཅན་གྱི་ནང་མེ་རིས་འབུར་དོད་ཀྱི་དབུས་ན་བཞུགས་པའི་དཔལ་ལྡན་ལྷ་མོ་རྗེ་ཁོལ་ཟུང་གི་སྐུ་སྨན་འདམ་ལས་གྲུབ་པ།
འཁོར་རྣམས་ཀྱི་ཞལ་འབག་དང་བཅས་པ་བཞུགས་པའི་སྐུ་གཟུགས་རྣམས་ལ་རིང་བསྲེལ་རྣམ་བཞི་སྤྱི་དང་ཁྱད་པར་གྱི་ནང་གཟུངས་རབ་གནས་བཅས་མཛད་པ་དང་།
གཞན་ཡང་གཟིམ་ཆུང་ལྷོ་དང་། དཔལ་འབྱོར་རྒྱ་མཚོ་རྩེ་ཐབས་སོགས་སྔ་དུས་དང་གཞན་ཕལ་ཆེར་རིམ་བཞིན་རྗེས་འཕར་ཡིན་འདུག་པ་བཅས་དང་རྗེ་འདི་ཉིད་ཀྱིས་ཐོས་བསམ་ཇི་ལྟར་མཛད་པའི་ཚུལ་རྣམས་སྔོན་དུ་རགས་ཙམ་སོང་བ་དང་།
བསྙེན་སྒྲུབ་གོང་དུ་སོང་བ་རྣམས་ཀྱི་སྟེང་ཚེ་སྒྲུབ་རིགས་ཁ་ཤས་དང་གུར་དྲག་

དམར་ཁྱུང་ཁྲ་ནག་སོགས་བསྙེན་མཚམས་མཛད་སྐད་ལ། གུར་དྲག་བསྙེན་མཚམས་རིག་འཛིན་ཕོ་བྲང་དུ་གནང་ཚོད་ཀྱི་ཁ་སྐོང་སྦྱིན་སྲེག་སྐབས་ཉིན་ཅིག་ལྷ་ཆེན་ལྕགས་རི་སྟེང་ཕེབས་སྐབས་ཤིག་གཤམ་གྱི་ཉི་ཟླ་དགེ་ལེགས་ཞེས་པའི་གླིང་དེར་དམར་སྐྱུར་ཐབ་གཞོབ་ཅུང་ཟད་ཤོར་ཀྱང་རྨ་ཤུ་སོགས་ཀླུ་ནད་ཚབས་ཆེན་གཏོང་སའི་ཀླུ་བདུད་གདུག་པ་ཅན་ཞིག་གནས་པའི་རྟེན་ཁང་འགྲམ་དེར་དངོས་སུ་གཟིགས་པ་ཁྲོ་བོའི་ང་རྒྱལ་གྱིས་ས་ཕག་ཆག་དུམ་ཞིག་འཕང་པར་མཛད་པ་ཀླུ་དེ་བྲོས་ནས་ཁང་གཟུགས་དེར་ཐིམ་སོང་བ་དང་།
ས་ཕག་གྱིས་ཀྱང་རྗེས་བསྙེགས་ཏེ་ཀླུ་ཁང་དེར་དངོས་མེད་ཐིམ་པ་ནས་བཟུང་། དེང་སང་གི་བར་ལ་ཀླུ་བདུད་ཀྱི་གནོད་མིང་ཡང་མི་གྲགས་པ་སོགས་གྲུབ་མཚན་ཀྱང་མང་དུ་མཛད་པ་དང་།
དེ་སྐབས་བསྟན་འགྲོའི་དོན་སོགས་ལ་སྟོད་མངའ་རིས་སྐོར་གསུམ། རྒྱ་ཉི་མའི་ཚོང་དུས། སྟོད་སྒར་དང་། ཏི་སེ་མ་ཕམ་གཡུ་མཚོ་གཟིགས་པ་ཞབས་བསྐོར་སོགས་ལ་ཐེངས་འགའ་རེ་ཆིབས་འགྲུལ་གནང་བ་དང་།
དེ་སྐབས་ཕུན་ཕོ་བཀའ་འགྱུར་དུ་གྲགས་པ་གདུང་བརྒྱུད་རྣམས་དང་ཆོས་སྡེ་ལྷོ་བྱང་ཚོགས་ཡོངས་རྣམས་ནས་རྒྱལ་གསུང་བཀའ་མདོ་རྒྱུད་ཚང་མ་ཀློག་འདོན་གདུང་བརྒྱུད་རྣམས་དང་བན་ཚང་པས་དམག་ཟོར་རྒྱལ་མོའི་གཏོར་སྒྲུབ།
མཁན་པོ་དྲུང་རམས་པ་སོགས་ནས་བྱ་རྒྱུད་ཚེ་དཔག་མེད་སྒྲུབ་མཆོད་ཟུར་བཞུགས་བགྲེས་པོ་རྣམས་དང་། བྲག་སྐྱེད་རྣམས་ནས་ཉང་ལུགས་གུ་རུ་དྲག་དམར་གྱི་སྒྲུབ་མཆོད་སོགས་སྔ་ཕྱིར་བཀའ་འགྱུར་དང་བསྟུན་ནས་ཉིན་བཞིར་མཛད་སྲོལ་

འདི་བཞིན་གསར་འཛུགས་ཀྱི་བསྙེན་བཀུར་མཆོད་སྤྲིན་སོགས་ཟབ་ཏུ་མཛད་པ་དང་། ཟོར་འཕེན་ཉིན་སྔོན་དུས་དམག་ཟོར་གཙོ་མོ་དང་དུས་བཞི་ལྷ་མོ་ཙམ་ལས་མེད་ཚུལ་ཟེར་བ་འཁོར་གཞན་རྣམས་རྗེས་སུ་འཕར་བར་མངོན།
འདི་སྐབས་ཙམ་ལ་ཞབས་ལྷའི་བཀའ་འགྱུར་དུ་གྲགས་པ་ད་ལྟ་ས་གཞུང་ནས་གཏོང་བ་རྒྱལ་ཆེན་བསེ་ཁྲབ་པའི་གཏོར་བཟློག་འདི་ཡབ་རྗེ་པདྨ་བདུད་འདུལ་དབང་ཕྱུག་གི་སྐུ་དུས་ལ་བྱུང་ཞིང་། གཞན་ཡང་དེ་སྐབས་ཙམ་ལ་རིག་འཛིན་ཕོ་བྲང་གི་བཀའ་འགྱུར་ཞེས་པ་དང་།
དེའི་མཇུག་ཙམ་ལ་ཕུན་ཚོགས་གླིང་གི་བཀའ་འགྱུར་ཞེས་པ་ཟླ་དུས་ཀྲིག་ཆར་མ་ངེས་པར་བྱུང་ཚོད་དུ་འདུག འདི་སྐབས་ཙམ་ལ་ཕུན་ཕོའི་གསོལ་དཔོན་ནོར་བུ་ཟེར་བ་དང་།
ཕུན་གླིང་གསོལ་དཔོན་ཐོགས་མེད་ཆོས་འཕེལ་བཅས་ནས་དོ་དམ་བགྱིས་ནས་ད་ལྟ་ལྷ་ཆེན་ཁྱམས་ལྷོ་བྱང་གི་ལྕམ་གྲ་འདི་རྣམས་དང་ཟངས་ཁྲ་བཅས་པར་ཉམས་གསོ་གསར་བཞེངས་འདྲ་བར་གནང་ཚོད་དང་ཁྱམས་སྟོད་ཀྱི་ཚེས་ལྷ་སྐོར་གསུམ་གྱི་དངུལ་སྐུ་འདི་རྣམས་གསར་བཞེངས་ཀྱི་ནང་གཟུངས་རབ་གནས་བཅས་རྒྱས་པར་བསྩལ་བ་ཡིན་འདུག
རིགས་སྲས་ཀྱང་བདག་ཆེན་ཀུན་དགའ་བསོད་ནམས་སྐུ་མཆེད་རྗེ་བཙུན་སྐུ་མཆེད་གསུམ་ལ་སོགས་པ་འཁྲུངས་ཚུལ་སོགས་འོག་ཏུ་རིམ་བཞིན་བྱུང་ཞིང་།
གསུང་ཆོས་སྔ་ཕྱི་བསྩལ་བ་ཡང་གསུང་ངག་ལམ་འབྲས་ནི་གནང་ཚུལ་མེད་འདུག་པ་དང། གཞན་པའི་ཀྱཻ་རྒྱུད་ལམ་གྱི་དབང་དང་ཕུར་དབང་སྟོད་སྨད་ལས།
གུ་རུ་དྲག་དམར་བྱིན་

རླབས་ཐུགས་དབང་། བདེ་མཆོག་ནག་པོ་ལུགས། རྭ་ལུགས་འཇིགས་བྱེད་ལྷ་བཅུ་གསུམ་དང་རོ་ལང་བརྒྱད་སྐོར། གདུགས་དཀར་ཉེར་བདུན་མ། ཀུན་རིག་ཚེ་དཔག་མེད། ལྷ་དགུ་ནཱ་རོ་མཁའ་སྤྱོད་མ་སོགས་ཀྱི་དབང་དང་བྱིན་རླབས་སོགས་པའང་བསྩལ་ཞིང་གཞན་ཡང་སྒྲུབ་རྒྱ་རྒྱམ་དང་ཟུར་བཀའི་རྗེས་གནང་རིགས་ཤིན་ཏུ་མང་བ།
འཇིགས་བྱེད་རྭ་ཁྲིད་སོགས་ཆོས་སྐོར་ཡོངས་རྫོགས་ནཱ་རོ་མཁའ་སྤྱོད་ཀྱི་ཁྲིད་སོགས་མཁའ་སྤྱོད་སྐོར་གསུམ་གྱི་ཆོས་སྐོར་ཡོངས་རྫོགས།
གུར་ཞལ་རྣམས་སྲས་རྣམས་ཀྱི་ཆོས་སྐོར་ཡོངས་རྫོགས་ཐེངས་ཁ་རེ་བསྩལ་བའི་གསུང་ལས་སྐྱེས་པའི་སློབ་བུའི་ཚོགས་ཀྱང་སྐྱབས་མཆོག་རྡོ་རྗེ་རིན་ཆེན་བདག་ཆེན་བཀྲ་ཤིས་རིན་ཆེན།
བདག་ཅག་གི་བླ་མ་གང་གི་རིགས་སྲས་གྲུབ་པའི་དབང་མོ་རྟ་མགྲིན་དབང་མོའམ་སྐལ་བཟང་ཆོས་ཀྱི་ཉི་མ། བདག་ཁྲི་ཀུན་དགའ་བསོད་ནམས་ཉིད་ཀྱི་རིགས་སྲས་རྣམས་དང་། སྙིགས་དུས་བསྟན་པའི་སྣང་བྱེད་མཚུངས་བྲལ་འཇམ་མགོན་མཁྱེན་བརྩེ་དབང་པོ་དང་།
ན་ལེནྡྲ་པ་གཟིམ་འོག་སྤྲུལ་སྐུ་བསྟན་འཛིན་སྙན་གྲགས་སོགས་མང་ཙམ་གདན་ས་འདི་ཉིད་ཀྱི་མཁན་པོ་རྒྱ་དཔོན་ཆོས་ལས་པ་སོགས་བླ་མ་ལས་སྣེ་དང་གྲྭ་དམངས་ཕལ་ཆེ་བའི་རིགས་བདག་ཏུ་གྱུར་དུས་རྒྱུན་གྱི་ཉམས་བཞེས་ཀྱི་རིམ་པ་ཡང་ཐོ་རངས་ལྡང་བའི་རྣལ་འབྱོར་གྱིས་བཞེངས་ཏེ་ཚེ་སྒྲུབ་ཀྱི་རིགས་དང་དེ་ནས་ལམ་དུས་སོགས་དཔལ་ས་སྐྱའི་ཆག་མེད་རྣམ་བཞིར་གྲགས་པ་རྣམས་དང་།
སིལ་གཏོར་བརྒྱ་རྩ་དང་དཀར་ཆ་བཞིར་རགས་པ་གང་རིགས། དགོང་མོ་གུར་དྲག་བྲག་རྫོང་མ་རྣམས་ཀྱི་ཉམས་བཞེས་ཕུར་ཆུང་གཏོར་བསྔོ་

ཆེན་མོ་བསྐང་བ་རྒྱས་བསྡུས་གང་རུང་རེས་དང་བརྒྱད། བཅུ་བཞི། ཉེར་གསུམ། ཉེར་དྲུག་ནས་བཟུང་གནམ་གང་བར་ལ་དུས་གཏོར་རྣམས་ཡབ་མེས་གོང་མའི་ཕྱག་ལེན་བཞིན་མཛད་པ་དང་། ཟླ་རེ་བཞིན་ཡར་ངོ་མར་ངོ་ཚེས་བཅུ་གཉིས་ལ་གུ་རུ་དྲག་དམར་རམ་བྱང་གཏེར་ཚེས་བཅུ་གང་རིགས་གསོལ་འདེབས་ལེའུ་བདུན་མ་བཅས་མཛད་སྐད་ཐོས་པ་བཅས་གྲུབ་མཚན་བརྙེས་ཚུལ་གོང་འོག་གསེབ་ཚགས་རྣམས་སུ་ཅུང་ཟད་སོང་ཞིང་སྟོད་ཕྱོགས་རྣམས་སུ་གྲུབ་རྟགས་འཇོག་པ་འདི་ཞེས་གསལ་བར་མ་རྟོགས་ཤིང་མངོན་ཤེས་མངའ་ཚུལ་ཅུང་ཟད་གོ་ཐོས་བྱུང་བ་དཔེར་མཚོན་ན།
དཔོན་སློབ་བཟོད་པ་ཕུན་ཚོགས་ནས་དཔལ་མགོན་ཞལ་བཞི་པའི་ཆོས་སྐོར་སྔོན་དུ་ཡོངས་རྫོགས་གསན་ཞིང་དེའི་མཇུག་ཙམ་ཞིག་ལ་གཞན་ཞིག་ལ་གནང་ཞོར་དུ་ཕུ་གསུམ་པ་ཁོ་རེ་མཇུག་མ་རྒོད་བྲོ་མོ་ཡོང་ངོ་ཚར་ཅིག་ཉོན་གསུངས་ནས།
དབང་ཡོན་ཆེ་བ་འབུལ་རྒྱུ་མེད་ཀྱང་ཡང་བསྐྱར་ནན་གྱིས་གནང་བ་ནི་དུས་ཕྱིས་ཞལ་གྱི་ཆོས་སྐོར་དེ་ཉིད་སྲོག་ནས་ཟིན་ཏེ།
གདུང་བརྒྱུད་རྣམས་དང་བུ་སློབ་བཅས་པར་གནང་འདུག་པ་ལས་དེང་སང་མ་ཆད་ཙམ་བྱུང་བ་མཁྱེན་པ་འདི་འདྲ་བ་མང་དུ་ཡོད་ཚོད་ཀྱང་མདོར་བསྡུས་དེ་ཙམ་བཅས།
དེ་རྣམས་ཀྱི་རྣམ་ཐར་སྒྲོ་སྐུར་དང་བྲལ་བ་ཅུང་ཟད་བརྗོད་ཟིན་ནས།མཐར་མྱ་ངན་ལས་འདས་ཚུལ་ནི། ཉིད་ཀྱི་དགུང་གྲངས་དྲུག་ཅུ་རེ་གསུམ་དུ་ཕེབས་པ་མེ་ཕོ་འབྲུག་གི་ལོ་ཤར་བ་ན་སྤྱིར་དེ་སྐབས་ཤིང་ཡོས་གོར་བོད་ཟིང་གཞི་མཇུག་ཏུ་ཁེལ་བ་དང་།
སྒོས་སུ་དུས་དབང་དམག་འཁྲུག་མ་

ངེས་དུ་མ་བྱུང་བ་སོགས། སྐྱེས་བུ་དམ་པ་རྣམས་མི་བཞུགས་པའི་སྔ་ལྟས་སུ་དེ་བཞིན་འབྱུང་བར་གསུངས་པ་ལྟར། ཟླ་བ་དང་པོའི་ཚེས་བཅོ་ལྔ་ཉིན་དག་ཞིང་དུ་ཕེབས་རྒྱུའི་ཐོ་རངས་བདག་ཆེན་བཀྲ་ཤིས་རིན་ཆེན་ཉིད་ཀྱི་དག་སྣང་དུ་རྗེ་དེ་ཉིད་ཕོད་རྡོར་སོགས་གཟབ་མཆོར་དང་བཅས་ད་ལམ་ཀུན་དགའ་རིན་ཆེན་གྱི་གསོལ་འདེབས་འདི་བཞིན་ལོག་འདྲེན་ཆམ་འབེབས་སུ་རྩོམས་ཤིག་གསུངས་པ་བྱུང་བ་དང་།
དུས་མཚུངས་ཞིང་བརྗེས་པའི་ཚུལ་བསྟན་པར་རྗེས་ཀྱི་དགོངས་རྫོགས་ཕུན་ཕོ་བླ་བྲང་ནས་རྒྱ་ཆེར་སྒྲུབ་པར་མཛད་དེ།
ནང་རྟེན་དུ་ད་ལྟ་ལྷ་ཆེན་ཁྱམས་སྟོད་ཀྱི་བྱང་ངོས་ན་བཞུགས་པའི་རྒྱལ་ཡུམ་མྱུར་མཛད་ལྷ་མོའི་སྣང་བརྙན་རིན་ཆེན་གཉིས་པ་ལས་གྲུབ་པ་གསེར་ཟངས་ཀྱི་པད་གདན་རྒྱན་སྤྲོས་རིན་ཆེན་སྣ་ཚོགས་ཀྱི་ཕྲ་རྒྱན་ཅན་འདི་བཞིན་གསར་བཞེངས་ཀྱིས་མཆོད་རྒྱུན་བཅས།
སྔ་དུས་རྟ་ཟླའི་ནང་ཀྱཻ་རྡོར་སྒྲུབ་མཆོད་ཉིན་ལྔ་ཟབ་ཚུགས་དུས་ཆེན་ཉིན་སྣ་ལྔའི་མཆོད་སྤྲིན་བརྒྱ་ཚར་མང་ཇ་བཞེས་ཐུག་ཚར་ར་ཞབས་བསྐོར་སྐབས་དགོས་པའི་བཟང་གོས་གཞི་གཅིག་གི་མཆོད་ཕྲེང་བཅུ་གཅིག་མཚན་པ་བཅས་པ་ཡུམ་སྲས་རྣམས་ནས་སྒྲུབ་པར་གནང་ངོ་།
།དེ་རྣམས་ཀྱིས་ཡབ་རྗེ་ངག་དབང་ཀུན་དགའ་རིན་ཆེན་གྱི་རྣམ་ཐར་སྒྲོ་སྐུར་དང་བྲལ་བ་མདོ་ཙམ་སྨོས་ཟིན་ཏོ། །༦ དངོས་གྲུབ་དཔལ་འབར།རྒྱལ་ཡུམ་རང་བྱོན་མའི་སྲས་གསུམ་པ་ནི། རྗེ་བཙུན་སྐལ་བཟང་ཚུལ་

ཁྲིམས་དབང་མོར་གྲགས་པ་ཡབ་རྗེ་དཔལ་ལྡན་ཆོས་སྐྱོང་དགུང་གྲངས་ཞེ་དྲུག་ཏུ་ཕེབས་ཐོག་བལྟམས་པ། སྦས་པའི་རྣལ་འབྱོར་མ་སྐུ་ཤིན་ཏུ་བཙུན་ཞིང་བྱང་ཆུབ་སེམས་མ་ཞིག་བྱུང་བར་གྲགས་ཞིང་། སྐུ་ཚེ་ཡང་རིང་པོ་སོན་ཅིང་ཕུན་བདེར་བཞུགས་པ་དེ་ཉིད་དང་རྒྱལ་ཡུམ་དེ་ཉིད་ཀྱི་སྲས་བཞི་པ་ནི།
ཡབ་རྗེ་དཔལ་ལྡན་ཆོས་སྐྱོང་ངམ་དབང་སྡུད་སྙིང་པོ་དགུང་གྲངས་སོ་དགུར་ཕེབས་པ་བློ་ངན་ཞེས་པ་ལྕགས་མོ་བྱ་ཡི་ལོ་ཟླ་ཚེས་དགེ་བར་འཁྲུངས་ཤིང་།
མཚན་མགོན་པོ་དངོས་གྲུབ་དཔལ་འབར་དུ་གསོལ་བར་མཛད་དེ་ཆོས་འཁོར་ལྷུན་པོ་ཕྱག་འདེབས་པ་པོ་ཀུན་མཁྱེན་ཆེན་པོའི་དངོས་སློབ་གཞུང་བརྒྱ་པ་དངོས་གྲུབ་དཔལ་འབར་གྱི་སྤྲུལ་སྐུ་ངོས་འཛིན་ཞིང་།
འཁྲུངས་སྟོན་དུ་ད་ལྟ་མགོན་མདོས་ཟབ་མ་གྲགས་པའི་རྒྱུན་འདི་བཞིན་ཐོག་མར་མཛད་སྐད་དང་། གཞོན་ནུའི་དུས་ནས་རྒྱལ་བའི་བསྟན་པ་རིན་པོ་ཆེའི་སྒོར་ཞུགས་ནས་རབ་ཏུ་བྱུང་བ་མཛད་དེ།
བསླབ་པ་སྲུང་བ་ལ་ནན་དུ་མཛད་པ་དང་ལྷན་ཅིག་དཔོན་སློབ་ལྔ་རིག་ཀུན་བཀྲས་དྲུང་དུ་ཡབ་རྗེ་སྐུ་མཆེད་དང་ལྷན་དུ་ཡོན་ཏན་གྱི་ཕྱི་མོ་འབྲི་ཀློག་སོགས་དང་། དེ་ནས་རིམ་བཞིན་ཆོས་སྡེ་ལྷོ་བྱང་ཐུན་མོང་གི་ཆོས་སྤྱོད་རབ་གསལ་ཏུ་གྲགས་པ་དང་།
རྩ་རྒྱུད་བརྟག་གཉིས་བདེ་ཀྱཻ་གསང་གསུམ་རྡོ་རྗེ་ཕུར་པ་གུར་དྲག་ཀུན་རིག་ནཱ་རོ་མཁའ་སྤྱོད་སོགས་འདོན་ཆོག་རིགས་རྣམས་རིམ་བཞིན་ཐུགས་བློར་བཟུང་སྟེ་ཡབ་རྗེ་རྡོ་རྗེ་འཆང་གི་དྲུང་དུ་རེ་རེ་བཞིན་རྒྱུགས་འབུལ་མཛད།
ཆོས་སྡེ་ལྷོ་བྱང་ཐུན་མོང་དང་ཆོས་བྱང་བཅས་ཀྱི་ཚོགས་དབུར་ཕེབས་ཐོག་

ཕྱག་ལེན་གདངས་དབྱངས་རོལ་སོགས་ལ་བརྡར་ཤ་གཅོད་པར་མཛད་ཅིང་། ཉིད་ཀྱི་དགུང་གྲངས་བརྒྱད་དུ་ཕེབས་པའི་ཚེ། འཇམ་དབྱངས་བླ་མའི་ཆོས་ཁྲི་མཁས་པ་ཟིལ་གནོན་དུ་གྲགས་པར་ཡབ་རྗེ་མཆོག་ནས་གཅེན་པོ་གདུང་སྲས་ཟུང་དང་ལྷན་དུ་ཁྲི་འདོན་མཛད་ཚུལ་གོང་གཅེན་པོ་པདྨ་བདུད་འདུལ་དབང་ཕྱུག་གི་རྣམ་ཐར་སྐབས་རྒྱས་པར་སྨྲོས་པ་བཞིན་དང་།
དེ་མཚམས་ནས་གསན་སྦྱངས་འཕྲོ་རྣམས་མཛད་ཐོག་ཡབ་རྗེ་རྡོ་རྗེ་འཆང་སོགས་དམ་པ་འགའ་ཞིག་ལ་ས་སྐྱ་པའི་ཡབ་ཆོས་དབང་ལུང་སོགས་གསན་པའི་ཚུལ་ཡང་ཕལ་ཆེར་གོང་གཅེན་པོ་སྐུ་མཆེད་ཀྱིས་གསན་པ་ཕལ་ཆེ་བ་འདི་ཉིད་ཀྱིས་གསན་ཏེ་ཐོས་བསམ་མཐར་ཕྱིན་པར་མཛད་པ་དང་།
སྒོམ་སྒྲུབ་མཛད་ཚུལ་ཡང་སྙིང་པོ་ཀྱཻ་རྡོ་རྗེ།
ཕུར་པ་གུར་མགོན་བྲག་རྫོང་མ། ཉང་གཏེར་གུ་རུ་དྲག་དམར་རྣམས་ཀྱི་དུས་གྲངས་མཚན་མའི་བསྙེན་པ་ཁ་སྐོང་སྦྱིན་སྲེག་དང་བཅས་པ་མཐར་ཕྱིན་པར་མཛད་པ་དང་།
རྗེ་ཉིད་དགུང་གྲངས་བཅུ་གཉིས་སུ་ཕེབས་པའི་ཚེ་ཡབ་རྗེ་རྡོ་རྗེ་འཆང་ཉིད་འདུལ་བྱ་རྟག་འཛིན་ཅན་རྣམས་ཆོས་ལ་སྐུལ་ཕྱིར་དུ་ཡོངས་སུ་མྱ་ངན་ལས་འདས་པའི་ཚུལ་བསྟན་པ་ཡུམ་སྲས་རྣམས་དང་། ས་གཞུང་བཅས་ནས་དགོངས་རྫོགས་ཇི་ལྟར་སྒྲུབ་ཚུལ་རྣམས་གོང་དུ་གླེང་བ་བཞིན་དང་།
དེ་ནས་རྗེ་ཉིད་དང་རྒྱལ་ཡུམ་རང་བྱོན་མ་བགྲེས་པ་སྐལ་བཟང་བདེ་སྐྱིད་བུ་ཁྲིད་དང་སྐུ་མཆེད་རྗེ་བཙུན་མ་སྐལ་ཚུལ་མར་གྲགས་པ་བཅས་ཕུན་བདེར་གཏན་བཞུགས་མཛད་ཐོག་ཡུམ་སྲས་རྣམས་ཀྱི་དྲུང་སྔོན་ལ་ཞལ་ཇ་བཅུ་གསུམ་དུ་གྲགས་པའི་ཇ་

སྐད་རྣམས་ཀྱང་གཞི་ཐོག་སོགས་སུ་བཞུགས་དུས་བཞིན་ཞབས་འབྲིང་རྣམས་ནས་བརྒྱབ་ཐོག གསོལ་གོང་མའི་གསོལ་ཇའི་གོང་དུ་གསོལ་ཚིགས་འདེབས་དགོས་སོགས་སྔོན་སྲོལ་བཟང་པོ་རྣམས་སྐུ་མ་གཤེགས་ཀྱི་བར་ལ་མཛད་ཚུལ་ཀྱང་གླེང་།
གཞན་ཡང་ཕུར་སྒྲུབ་ཆེན་མོའི་ཚོགས་དབུས་སུ་གསུངས་བཤད་དང་དེ་ནས་ཟོར་ལས་རྣམས་རིམ་པར་མཛད་ཅིང་དགུང་གྲངས་ཉེར་དྲུག་པ་ཆུ་མོ་ལུག་གི་ལོར་གཅེན་པོ་སྐུ་མཆེད་དབུས་ཕེབས་སྐབས།
རྗེ་ཉིད་ནས་གདན་ས་འདི་ཉིད་ཀྱི་ཁྲི་ཚབ་མཛད་དེ་གཙོ་བོར་ཆོས་སྡེ་ལྷོ་བྱང་ལས་ཁུངས་ཁག་གི་སྒྲིགས་ལམ་ཀུན་སྤྱོད་རྣམས་ལ་དག་ཞུར་ཡང་ཡང་མཛད་དེ། ཁྲིམས་འཁུར་རྣམས་ལ་བྱ་དགའ་དང་ཁྲིམས་འགལ་བྱེད་པར་ཆད་ལས་དྲན་འཛིན་སོགས་ཀྱང་ཅུང་ཟད་གནང་ངམ་སྙམ་ཞིང་།
དེ་ནས་རིང་མིན་དབུས་ཕེབས་འཁོར་ཏེ། རྗེ་ཉིད་ཕུན་བདེར་བཞུགས་ཏེ་ཐུགས་གཉེར་དང་གསན་སྦྱོང་བསྙེན་སྒྲུབ་སོགས་ལ་ཐུགས་གཞོལ་སྐད་དང་།
ཚེ་དབང་བྱད་གྲོལ་རྟ་ཕྱག་ཁྱུང་གསུམ་གུར་དྲག་སོགས་རྗེས་གནང་འགའ་ཞིག་ལམ་འབྲས་དབང་ལུང་ཉམས་ཁྲིད་སོགས་འཆད་སྤེལ་ནི་ཆེ་བར་མ་གནང་ཞིང་། ཕེབས་འགྲུལ་ལན་ཁ་ཤས་ཕེབས་ཚོད་དབུས་གནས་ལྷོ་མཇལ་བསྐྱོད་དུ་ཕེབས་སྐབས་ཤིག་ལ་གཞུང་ས་མཆོག་སོགས་གཞན་ཞུས་དང་རང་ཉིད་ཀྱི་དགོངས་དཔྱད་ཇི་ལྟར་ཡིན་རུང་ཆོས་འཁོར་དཔལ་གྱི་བསམ་ཡས་སུ་རབ་གནས་རྒྱས་པར་མཛད་དུས་ནམ་མཁའ་འཇའ་སྤྲིན་གྱིས་གང་ཞིང་།
མེ་ཏོག་གི་ཆར་བབ། འོད་གསལ་གྱི་སྣང་ངོར་སློབ་དཔོན་རིན་པོ་ཆེས་ཞལ་དངོས་སུ་

བསྟན་ཅིང་ལུང་བསྟན་དབུགས་དབྱུང་བསྩལ་བ་བྱུང་ཞིང་། དངོས་སུ་དཀོར་བདག་བསམ་ཡས་ཆོས་སྐྱོང་ཆེན་པོས་འཕྲིན་ལས་ཅི་གསུངས་འགྲུབ་པ་ཁས་བླངས་པ་དང་། དེ་ནས་གདན་སར་ཕེབས་ནས་ཕུན་བདེར་བཞུགས་སྐབས་རྒྱུན་དུ་ཐུགས་དམ་གྱི་མཐིལ་གུར་དྲག་མཛད་ཅིང་།
ཟླ་རེ་བཞིན་ཡར་མར་གྱི་ཚེས་བཅུ་རྣམ་གཉིས་སོགས་ལ་བྱང་གཏེར་ཐུགས་སྒྲུབ་གསོལ་འདེབས་ལེའུ་བདུན་མ་ཚོགས་མཆོད་རྒྱུན་གཏན་མཛད་ཚུལ་འདུག་པ་དེ་ལྟའི་སྐབས་ཤིག་ལ་འོད་གསལ་དག་པའི་སྣང་བར།
པདྨ་འོད་ཀྱི་ཞིང་ཁམས་འཇའ་འོད་ཀྱིས་གང་བ་དངོས་སུ་གཟིགས་པའི་གཞལ་མེད་ཁང་བརྩེགས་ཀྱི་ནང་དུ་གུ་རུ་ཞི་དྲག་སོགས་རྩ་གསུམ་རྒྱ་མཚོའི་ལྷ་ཚོགས་དཔའ་བོ་མཁའ་འགྲོ་དང་བཅས་པ་གཟིགས་སྣང་དུ་ཤར་བ།
གདམས་པ་དང་ལུང་བསྟན་སོགས་སྩོལ་ཡོད་འགྲོ་ཡང་ལོ་རྒྱུས་གསལ་བར་མ་མཐོང་ཞིང་། གཟིགས་སྣང་དེ་དག་ཞབས་འབྲིང་པ་འགའ་ཞིག་ནས་ཀྱང་མཐོང་ཚུལ་ཟེར་བ་བརྟག
དེ་ལྟ་བུའི་སློབ་དཔོནརིན་པོ་ཆེས་དངོས་སུ་རྗེས་སུ་བཟུང་བའི་གྲུབ་པའི་དབང་ཕྱུག་དེ་ཉིད་དགུང་གྲངས་བདུན་ཅུ་དོན་གཉིས་བར་དུ་བཞུགས་ཏེ་གདུལ་བྱ་རྣམས་གང་ལ་གང་འདུལ་གྱི་ཚུལ་དུ་རྗེས་སུ་བཟུང་།
ལོ་དེ་ཉིད་ཀྱི་ཟླ་བ་བརྒྱད་པའི་ཚེས་བཅོ་བརྒྱད་ལ་གཟུགས་སྐུའི་བཀོད་པ་པདྨོ་བཀོད་ཀྱི་ཞིང་ཁམས་སུ་བསྡུས་པའི་ཚུལ་བསྟན་ཏོ། །དགོངས་རྫོགས་ཞབས་འཇུག་རྣམས་ཕུན་བདེ་བླ་བྲང་ནས་ཕལ་ཆེར་ཕུན་ཕོས་ཡབ་རྗེ་ཀུན་རིན་གྱི་ལམ་ལྟར་འགྲུབ་པར་མཛད་ཅིང་།
ནང་རྟེན་དུ་གུ་རུ་རིན་པོ་ཆེའི་སྣང་བརྙན་ངོ་མཚར་ཆེ་བ་

རིན་ཆེན་སྣ་ཚོགས་ཀྱི་ཕྲ་རྒྱན་བཅས་ད་ལྟ་ལྷ་ཆེན་ཁྱམས་སྟོད་ཀྱི་མཆོད་སྡོང་འཛམ་གླིང་འོད་གསལ་གྱི་གཡས་ཕྱོགས་ངོས་ཀྱི་ཀ་དྲུང་ན་བཞུགས་པ། འདི་བཞིན་རིང་བསྲེལ་རྣམ་བཞི་སྤྱི་དང་བྱེ་བྲག་གི་གཟུངས་བརྫང་རབ་གནས་རྒྱས་པ་མཆོད་ཚོགས་བཅས་བཞུགས་པ་འདི་ཉིད་ཡིན་ཅིང་ལོ་དུས་ཀྱི་མཆོད་པ་དེ་སྔ་ཆོས་བྱང་ཚོགས་ཡོངས་ནས་དགེས་རྡོར་སྒྲུབ་མཆོད་ཚུལ་གྲོལ་ཉིན་ལྔ་ཟབ་མ་དང་།
ཆོས་ལྷོར་དུས་ཆེན་དང་།
བཟང་གོས་འབའ་ཞིག་གི་མཆོད་ཕྲེང་བཅུ་གཅིག་མཚན་པ་ཞབས་བསྐོར་རྒྱས་པ་བཅས་མཛད་པ། གཞན་ཡང་རྗེ་དེ་ཉིད་ཀྱི་གདན་ས་ལྟ་བུ་ཆོས་འཁོར་ལྷུན་པོའང་སྔོན་སྐྱབས་རྗེ་དེ་རང་བཞུགས་དུས་བཀའ་འགྱུར་གསུང་སྒྲོགས་སོགས་ལོ་ལྟར་གནང་བ་དང་།
དགོངས་རྫོགས་དགེས་རྡོར་སྒྲུབ་མཆོད་ད་ལྟའི་བར་ཡོད་སྐད་ཐོས་པ་བཅས། དེ་རྣམས་ཀྱི་མགོན་པོ་དངོས་གྲུབ་དཔལ་འབར་གྱི་རྟོགས་བརྗོད་རྣམ་ཐར་སྒྲོ་སྐུར་དང་བྲལ་བ་ཅུང་ཟད་སྤྲོས་ཟིན་ཏོ།
།༧ ངག་དབང་ཀུན་དགའ་རྒྱལ་མཚན།དེ་ནས་ཡང་བདག་ཆེན་དཔལ་ལྡན་ཆོས་སྐྱོང་ངམ་དབང་སྡུད་སྙིང་པོའི་བཙུན་མོ་ཡོངས་གྲགས་ཀྱི་གསུམ་པ། རྟ་ནག་རང་བྱོན་མ་བགྲེས་གཞོན་གཉིས་ལས་ཆུང་བ་རྒྱལ་ཡུམ་དམ་པ་དམ་ཚིག་སྒྲོལ་མ་ལས་རིགས་མྱུག་གཉིས་འཁྲུངས་པའི་ཆེ་བ་འཁོན་གདུང་ངག་དབང་ཀུན་དགའ་རྒྱལ་མཚན་ནམ་རིན་ཆེན་ཚུལ་ཁྲིམས་དབང་ཕྱུག་ཏུ་གྲགས་པ་ནི།
ཡབ་རྗེ་དབང་གི་

མཚན་ཅན་ཉིད་དགུང་གྲངས་ཞེ་གཅིག་ཏུ་ཕེབས་པ་རྔ་ཆེན་ཞེས་པ་ཆུ་ཕོ་བྱི་ལོའི་ཟླ་ཚེས་དགེ་བར། དབུས་ཕེབས་སྐབས་ཡབ་གཞིས་ལྷ་ཀླུ་དགའ་ཚལ་དུ་ཡུམ་ལ་གནོད་པ་མེད་པ་བདེ་བར་སྐུ་བལྟམས་པ་ན། མཚན་ངག་དབང་ཀུན་དགའ་རྒྱལ་མཚན་རིན་ཆེན་ཚུལ་ཁྲིམས་དབང་ཕྱུག་ཏུ་ཡབ་རྗེ་མཆོག་ནས་གསོལ་བར་མཛད།
རྗེ་བཙུན་ས་སྐྱ་པའི་བསྟན་འཛིན་ངོར་རྫོང་རྣམ་གཉིས་ལས། རྫོང་ལུགས་སུ་གྲགས་པའི་ནང་ཚན་གོང་དཀར་བ་ཀུན་མཁྱེན་རྡོ་རྗེ་གདན་པ་ཀུན་དགའ་རྣམ་རྒྱལ་གྱི་ཡང་སྤྲུལ་དུ་ངོས་འཛིན་མཛད་ཅིང་།
གཟིམ་ཆུང་ནང་མཇལ་སྐབས་གོང་ས་རྒྱལ་དབང་ཐམས་ཅད་མཁྱེན་པ་བློ་བཟང་འཇམ་དཔལ་རྒྱ་མཚོའི་ཞབས་དྲུང་དུ་གཙུག་ཕུད་ཕུལ་ཏེ།
སྐུ་པང་དུ་བཞེས་ཏེ་མཉེས་མཉེས་མཛད་ནས་མཚན་ངག་དབང་དགེ་ལེགས་རྒྱ་མཚོར་གསོལ་བར་མཛད་ཅེས་གྲགས་ཤིང་། འཁྲུངས་བསངས་དང་། འཁྲུངས་སྟོན་ལྷ་ལྡན་རང་དུ་མཛད་སྐད་དང་། དེ་ནས་ལྷོ་གནས་བརྒྱུད་ཡུམ་སྲས་རྣམས་གདན་སར་ཕེབས་སྐབས་ཕེབས་བྱམས་ཞུ་ཞུར་གྲགས་པ་འདི་ཉིད་བྱུང་ཚོད་དང་ཡབ་རྗེ་རྡོ་རྗེ་འཆང་ནས་བར་ལམ་ཡུམ་སྲས་གཉིས་ཆར་རྐྱེན་སེལ་དབང་རྗེས་གནང་མང་དུ་གནང་སྟེ།
གདན་སར་ཕེབས་པ་ན་རིང་མིན་གནས་ལྔ་རིག་པའི་པཎྜི་ཏ་བལ་སྤེལ་ཁང་གསར་བ་ཀུན་དགའ་བཀྲ་ཤིས་དེ་ཉིད་གནས་ཀྱི་སློབ་དཔོན་དུ་བསྒོ་གནང་གིས་ཡོན་ཏན་གྱི་ཕྱི་མོ་འབྲི་ཀློག་སོགས་ལ་བརྩོན་པར་མཛད་ཅིང་ཡབ་མེས་གོང་མའི་བཞེད་སྲོལ་ཕྱིན་ཅི་མ་ལོག་པ་གདན་ས་ཆེན་པོ་འདི་ཉིད་ཀྱི་ཕྱག་ལེན་ལྟར་རྩ་རྒྱུད་བརྟག་གཉིས་ཀྱི་

གཞུང་དང་ཆོས་སྤྱོད་རབ་གསལ་བརྒྱུད་འདེབས་ཆེན་མོའི་ཆོས་སྤྱོད་རིགས་དང་བདེ་ཀྱཻ་གསང་གསུམ་འཇིགས་བྱེད་ནཱ་རོ་མཁའ་སྤྱོད་བདག་མེད་མ། རྡོ་རྗེ་ཕུར་པ། ཆོས་སྐྱོང་གུར་ཞལ་དང་བཅས་པའི་མངོན་རྟོགས་དཀྱིལ་ཆོག་གཏོར་བསྔོ་བསྐང་བ་གཏོར་བཟློག་རྣམས་ཀྱི་ཆོག་གཞུང་རྣམས་རེ་རེ་བཞིན་ཡབ་རྗེ་རྡོ་རྗེ་འཆང་དང་བདག་ཁྲི་གཅེན་པོ་པདྨ་བདུད་འདུལ་དབང་ཕྱུག་སོགས་ཀྱི་སྐུ་མདུན་དུ་རེ་རེ་བཞིན་རྒྱུགས་འབུལ་མཛད་ཐོག
ཆོ་ག་ཕྱག་ལེན་དབྱངས་རོལ་གར་འཆམ་ཕྱག་རྒྱ་བཅའ་ཚུལ་ཚུན་ཆད་ལ་ཆིག་རྐྱ་འཕེར་བར་མཛད། རྒྱུད་སྒྲུབ་མཆོད་དུས་གཏོར་རྣམས་དང་གཏོར་བཟློག་ཁག་བཅས་ཀྱི་ཚོགས་དབུར་ཕེབས་ཏེ། རང་གཞན་ཐམས་ཅད་དང་བ་འདྲེན་པར་མཛད་དེ་ཀུན་གྱིས་འཇམ་དཔལ་གཞོན་ནུ་དངོས་ཀྱི་འདུ་ཤེས་བསྐྱེད་པར་བྱུང་ཞིང་ཡབ་རྗེ་རྡོ་རྗེ་འཆང་ལས་སྔ་ཕྱིར་དབང་ལུང་མདོར་བསྡུས་གསན་ཚུལ་གོང་གཅེན་པོ་ཡབ་རྗེ་སྐུ་མཆེད་དང་འདྲ་འམ་སྙམ་ཞིང་།
གཞན་ཡང་གཅེན་པོ་སྐུ་མཆེད་སོགས་སྐྱེས་ཆེན་དམ་པ་རྣམས་ལས་དབང་རྗེས་གནང་ཉམས་ཁྲིད་ལུང་ལ་སོགས་པ་སྔ་ཕྱིར་གསན་པ་རྣམས་སྡེབ་གཅིག་ཏུ་བརྗོད་ན། ཐོག་མར་ཇོ་ལགས་གཅེན་པོ་པདྨ་བདུད་འདུལ་དབང་ཕྱུག་གམ་མཐུ་སྟོབས་བསྟན་འཛིན་བཟང་པོའི་དྲུང་ནས།
སྔ་ཕྱིར་ལམ་འབྲས་ཚོགས་བཤད་ཆ་ལག་དང་བཅས་པ། ལམ་སྐོར་ཕྱི་མ་བརྒྱད་པོད་དམར་སེར་གྱི་ལུང་དང་བཅས་པ། རྗེས་གནང་སྤྱི་བཀའ་བ་རི་བརྒྱ་རྩའམ་སྒྲུབ་ཐབས་བརྒྱ་རྩར་གྲགས་པའི་རྗེས་གནང་ཟུར་དཀའ་འཇམ་དབྱངས་དམར་སེར།
སྨྲ་སེང་། འཇམ་

དཀར། རྣམ་རྒྱལ་ལྷ་དགུ། བཟའ་ཡུམ། སྣ་ཚོགས་ཡུམ། ཁྱུང་ཁྲ་ནག་བཅུ་གཅིག་ཞལ། གཙུག་འབར། ཕྱག་རྡོར། འཇམ་ནག་གནད་བཅུ་གཅིག་དང་བཅས་པ་འོད་ཟེར་ཅན། འབྱུང་འདུལ། རི་ཁྲོད་མ། མི་གཡོ་བ་དཀར་སྔོན། ཛམ་སེར་ནག
ནོར་རྒྱུན་སེར་མོ་སོགས་མགོན་དཀར་སེང་གདོང་སྔོན་མོ་སོགས་ཀྱི་རྗེས་གནང་དང་། ཕུར་དབང་སྟོད་སྨད་གུར་དྲག་རྟ་མགྲིན་ཡང་གསང་གསང་སྒྲུབ། གསེར་ཆོས་བཅུ་གསུམ། གུར་མགོན་ཁྲོ་བཅུ་བཀའ་སྲུང་རྣམས་ཀྱི་རྗེས་གནང་ཡོངས་རྫོགས་གསན་ཅིང་།
གཅེན་པོ་ཀུན་རིན་དྲུང་ནས་རྡོ་རྗེ་འཇིགས་བྱེད་རྭ་ལུགས་ཀྱི་དབང་རྗེས་གནང་ཉམས་ཁྲིད་ལུང་བཅས་ཆ་ཚང་། མགོན་པོའི་རྗེས་གནང་རིགས་གསང་ཁྲི་མེ་འབར་མའི་མགོན་པོད་རིགས་ཞལ་གྱི་ཆོས་སྐོར།
རྣམ་སྲས་སྐོར། དུར་བདག་སྐོར། ཛམ་དམར་ནག་གསང་སྒྲུབ། སེང་སྒྲ། ཇོ་ལུགས་སྒྲོལ་མ་ཉེར་གཅིག་སོགས་གསན། རྗེ་བཙུན་གྲུབ་པའི་དབང་མོ་འཆི་མེད་བསྟན་པའི་ཉི་མའི་སྐུ་དྲུང་དུ།
ནཱ་རོ་མཁའ་སྤྱོད་ཀྱི་ཆོས་སྐོར་མཁའ་སྤྱོད་སྐོར་གསུམ་གྱི་བྱིན་རླབས་ཉམས་ཁྲིད་ལུང་ལ་སོགས་པ་དང་ཀྱཻ་རྡོར་བཀའ་བབས་བཞི། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་སོགས་གསན།
དཔོན་སློབ་ལྔ་རིག་ཀུན་བཀྲས་ནས་ལམ་འབྲས་གསང་ཆེན་སློབ་བཤད་ཆོས་སྐོར་ཆ་ལག་དང་བཅས་པ་དང་། པོད་དམར་སེར་པོད་ནག་སྲས་དོན་མ་སོགས་ལུང་རྣམས་དང་བཅས་པ་ཡོངས་རྫོགས་དམར་པོ་སྐོར་གསུམ།
དམར་ཆུང་སྐོར་གསུམ་རྣམས་ཀྱི་ཆོས་སྐོར་སོགས་གསན། ཞེ་དགོན་མཁན་པོ་བསོད་ནམས་དབང་

ཕྱུག་མདུན། བདེ་མཆོག་ལོ་ནག་དྲིལ་གསུམ་ལུང་དང་བཅས་པ་བདེ་མཆོག་བོང་ཞལ། གསང་འདུས་འཇམ་རྡོར་དང་སྤྱན་གཟིགས་རྣམས་ཀྱི་དབང་ལུང་སོགས་གསན། དགའ་ལྡན་དཔོན་སློབ་བསྟན་པའི་རྒྱལ་མཚན་མདུན་ནས་གསང་འདུས་འཕགས་ལུགས་ས་སྐྱ་བཀའ་འབུམ་ལུང་སོགས་གསན་ཡོད་དམ་སྙམ་ཞིང་།
དཔོན་སློབ་ཤེས་རབ་འོད་ཟེར་དུ་གྲགས་པ་ལས་གུར་མགོན་ཁྲོ་བཅུའི་རྗེས་གནང་བྲག་རྫོང་མ་ཕྱི་ནང་གསང་གསུམ་ཉམས་ཁྲིད་ཞལ་ཤེས་དང་བཅས་པ་སོགས་དང་རྗེས་གནང་ཟུར་བཀའ་འགའ་ཞིག་བཅས་གསན་པ་དེ་དག་མིང་ཙམ་དུ་མི་འགྱུར་ཆེད།
བསྒོམ་པས་ཐུགས་ཉམས་སུ་བཞེས་པའི་ཚུལ་ཡང་ཤྲཱི་ཧེ་བཛྲ་དང་། བཛྲ་ཀི་ལ་ཡ། གུར་གྱི་མགོན་པོ་རྣམས་ཀྱི་གཞིའི་བསྙེན་པ་སྦྱིན་སྲེག་དང་བཅས་པ་མཐར་ཕྱིན་པར་མཛད་པ་དང་།
གཞན་ཡང་འབྱུང་པོ་འདུལ་བྱེད་ལ་སོགས་པ་ཡི་དམ་འགའ་ཞིག་གི་བསྙེན་སྒྲུབ་ཀྱང་མཛད་པ་སོགས་མཐའ་ཡས་ཤིང་། དེ་ལྟར་སྐབས་སུ་བབས་པ་ན་གདན་ས་འདི་ཉིད་ན་བཞུགས་པའི་རྡོ་རྗེ་ཕུར་པ་ལ་སོགས་པ་སྒྲུབ་མཆོད་རྣམས་ཀྱི་རྡོ་རྗེ་སློབ་དཔོན་མང་དུ་གནང་སྟེ།
སྐལ་ལྡན་རྣམས་སྨིན་གྲོལ་གྱི་ལམ་ལ་འགོད་པར་མཛད་ཅིང་། གཞན་ཡང་གདན་ས་འདི་ཉིད་ཀྱི་ཕྱག་ལེན་ཕུར་སྒྲུབ་སྐབས་དགེ་འདུན་རྣམས་གདུགས་ཚོད་གསོལ་རིང་སྔོན་བྱོན་དམ་པ་གོང་མའི་གསུང་རབ་ལེགས་བཤད་ཀྱི་སྐྱེས་འབུལ་བར་བཤད་ལས་པར་གྲགས་པ་དང་།
དེ་ནས་རིམ་བཞིན་རྡོ་རྗེ་ཕུར་པ་ཆོས་སྐྱོང་གུར་ཞལ་སོགས་ཀྱི་མདོས་གཏོར་འཕེན་གནང་གིས་བསྟན་དགྲ་གདུག་པ་ཅན་རྣམས་སྐད་ཅིག་གིས་

རྡུལ་དུ་བརླགས་ཏེ། སེམས་རྒྱུད་བྱང་ཆུབ་ཀྱི་ལམ་དུ་བཀྲི་བར་མཛད་པར་ལས་རིམ་དུ་གྲགས་པ་རྣམས་སླ་བཅོས་དང་བབས་ཅོལ་མ་ཡིན་པར་ཕྱག་ལེན་རྣམ་པར་དག་ཅིང་། དེ་དང་དེ་ལ་དགོས་པའི་དམིགས་རིམ་རྣམས་མ་འཁྲུལ་ཞིང་དངོས་གཞི་དམིགས་མེད་བྱང་ཆུབ་སེམས་ཀྱི་རྒྱས་ཐེབ་པའི་འཛིན་མེད་ཀྱི་ལྟ་བའི་ངང་དུ་ཡུན་རིང་དུ་འཇོག་པ།
རྒྱལ་བས་རྒྱུད་སྡེ་རིན་པོ་ཆེ་རྣམས་ནས་ཇི་ལྟར་གསུངས་པ་རྣམས་མ་འཁྲུལ་བར་མཛད་རྟགས་སུ་ལས་རིམ་རྗེས་ཙམ་ཞིག་ལ།
ཡབ་རྗེ་གཅེན་པོ་པདྨའི་མཚན་འཆང་ཉིད་ཀྱིས་འདི་ལོའི་ལས་རིམ་པ་གཡག་དཔོན་གསོད་རྒྱལ་ཞེས་པ་ནད་མནར་གྱི་ཚབ་ཏུ་སྐུ་རིམ་ཆེན་མོའི་ཟོར་ལས་པ་ངེད་གཉིས་ནུས་པ་འགྲན་པ་ཡིན་གསུངས་ཏེ།
ཕུར་བཟློག་འཕར་མའི་སློབ་དཔོན་འདི་ཉིད་ནས་གནང་སྟེ་ཀུན་རར་དགྲ་ལིང་ལ་འགུགས་གཞུག་མཛད་སྐབས། ཨེ་རམ་ཨེ་རམ་སོགས་གསུང་ཐོས་པ་ཙམ་གྱིས་དེ་ན་ཡོད་པའི་ཆོག་གྲ་ཞབས་འབྲིང་པ་སོགས་ཚང་མ་འཇིགས་ཤིང་སྐྲག་ནས་ཀུན་གྱི་བཞིན་རས་ལྟ་མི་བཟོད་པ་དང་།
འགུགས་གཞུག་གསུམ་པོ་རེ་རེའི་མཇུག་ཏུ་མཆིས་པར་གྱུར་ཅིག་གསུངས་པ་དང་བསྟུན། ཕྱོགས་བཅུ་ནས་རླུང་ནག་འཚུབ་ཅིང་དགྲ་བགེགས་ཀྱི་ལིང་སྟེང་འཁྱིལ་བ་དང་ཆབས་ཅིག་རྗེ་ཉིད་ཀྱི་སྐུ་ཚད་ཀྱང་ཆེ་ཆེར་འཕགས་པ་སོགས།
ཚང་མས་དེ་རིང་དེ་འདྲའི་སྐུའི་གཟི་མདངས་གང་ཡིན་འགྲོ་འམ་ཟེར་བ་བྱུང་བ་སོགས་དང་། གཞན་སྒྲུབ་མཆོད་དང་ལས་རིམ་སོགས་ཀྱི་རྡོར་སློབ་གནང་སྐབས་སོགས་ལ་ཡང་འདིའི་མཚོན་ཏེ་ཤེས་པར་བྱ་བ་ལས་འདིར་ཡི་

གེ་མང་བས་འཇིགས་པས་བྲིར་མ་ལང་བ་དང་། དབང་ཆོས་གདམས་ངག་འཆད་སྤེལ་རྒྱ་ཆེར་མཛད་པ་མངོན་ཏེ། དེའི་སྔོན་ཡབ་རྗེ་དབང་གི་མཚན་ཅན་ཉིད་ཞིང་བརྗེ་ཟིན་ནས། རྗེ་ཉིད་དང་རྒྱལ་ཡུམ་དམ་ཚིག་སྒྲོལ་མ་རྗེ་བཙུན་བཅས་བཀྲས་བརྩེགས་ནུབ་འདིར་བཞུགས་ཚོད།
བཀྲས་བརྩེགས་ཤར་མཆོད་ཁང་དུ་གྲགས་པ་རྗེ་དམ་པ་ཉིད་ཀྱི་སྐུ་དུས་སུ་དབང་ཆོས་ཉམས་ཁྲིད་སོགས་གནང་བར་གསར་འདེབས་མཛད་པ་བཅས། གསུང་ངག་ལམ་འབྲས་ཚར་བཅུ་གསུམ་ཙམ་གསུངས་པ།
དེ་ལྟ་བུ་རེ་རེ་གནང་སྐབས་ས་དཀར་ལོགས་འདིར་ཇོ་དར་རེ་རེ་འཛུགས་པར་མཛད་པས་ཇོ་དར་གྱི་གྲངས་ཀྱང་དེ་མཚུངས་ཡོད་འདུག་པ་དང་། གཞན་ཡང་གསེར་ཆོས་བཅུ་གསུམ། འཇིགས་བྱེད།
མགོན་པོ་གུར་ཞལ་གྱི་མཚོན་པའི་དབང་རྗེས་གནང་། གདམས་ཁྲིད་ལུངས་སོགས་དུ་མ་རྒྱུན་མ་ཆད་པ་གསུངས་པ་ཡིན་ཏེ། ཞིང་བརྗེ་སྐབས་ཡབ་རྗེ་པདྨའི་མཚན་ཅན་གྱིས་མཛད་པའི་གསོལ་འདེབས་ལས། ས་བསྟན་སྙན་བརྒྱུད་འཛིན་པའི་སྐལ་དམན་རྣམས།
།རྗེས་འཇུག་གཙུག་རྒྱན་གཏོར་རོ་བླ་མ་རྗེ། །ཞེས་སོགས་གསུངས་པའི་རྒྱུ་མཚན་ཡང་དེ་ལྟར་ཡིན་པའི་ཕྱིར་རོ། །ཕྱོགས་ཕེབས་སོགས་ནི་ཆེར་མ་གནང་ཡང་། ངོར་ཨེ་ཝཾ་ཆོས་ལྡན་དང་།
གོང་དཀར་རྡོ་རྗེ་གདན་སོགས་སུ་རེ་གཉིས་ཕེབས་སྐད་ཀྱི་ངོར་དུ་ཕེབས་སྐབས་དངོས་སློབ་སྐལ་བཟང་འགའ་ཞིག་ལ་འབྲས་སིལ་ཞལ་དཀར་གསོལ་རེས་གནང་བ་ཕལ་ཆེར་མུ་ཏིག་ཏུ་བསྒྱུར་བ་དང་།
གོང་དཀར་དུ་ཡུན་རིང་ཙམ་བཞུགས་ཤིང་རབ་གནས་རྒྱས་པར་གནང་སྐབས་འཇའ་འོད་དང་མེ་ཏོག་སྣ་

ལྔའི་ཆར་བབས་ཚུལ་གྲུབ་མཚན་ཀྱང་མང་དུ་འཇོག་པར་མཛད་ཚུལ་དང་། རྒྱུན་པར་ཐུགས་དམ་ཉམས་བཞེས་ཀྱི་གཙོ་བོ་ས་སྐྱ་པའི་ཐུགས་དམ་ཆག་མེད་བཞིར་གྲགས་པར། བིར་སྲུང་ལམ་ཟབ། ལམ་དུས་བཅས་ཐུན་གཉིས་རེ་དང་དེ་སྟེང་བདེ་མཆོག་དྲིལ་བུ་ལུས་དཀྱིལ་ལམ་ནཱ་རོ་མཁའ་སྤྱོད་ཀྱི་ཉམས་བཞེས་གང་རུང་བསྣན་པས་བཞིར་གྲགས་པ་བཞིན་དང་།
དེ་སྟེང་ཚེ་སྒྲུབ་རིགས་དང་གསུང་གཏོར་བརྒྱ་རྩའམ་དཀར་ཆ་བཞི་གང་རིགས།
སྲུང་འཁོར་བྲག་རྫོང་མ། དགོངས་ཕྱོགས་ཕུར་ཆུང་གཏོར་བསྔོ་བསྐང་བ་རྒྱས་བསྡུས་གང་རིགས་བཅས་ཆག་མེད་གནང་ཞིང་ཟླ་རེ་བཞིན་གྱི་བརྒྱད། བཅུ་བཞི། ཉེར་གསུམ། ཉེར་དྲུག་ནས་གནམ་གང་བར་བཅས་དུས་གཏོར་རྣམས་དང་བཅས་ཞིང་མ་བརྗེས་བར་དུ་ཆག་མེད་གནང་བར་མཛད་ཅིང་།
བར་སྐབས་རྣམས་སུ་གདུལ་བྱ་རྣམས་ཀྱི་སྐལ་བ་དང་བསྟུན་གོང་སྨོས་གསུང་ཆོས་རྣམས་སྩོལ་བར་མཛད་ཅིང་། དེ་ལྟ་བའི་བདག་ཉིད་ཆེན་པོ་དེ་ཉིད་ཀྱི་གསུངས་ལས་སྐྱེས་པའི་སློབ་ཚོགས་ཀྱང་མང་དུ་བསྐྲུན་པར་མཛད།
ཀུན་གྱི་མཆོག་ནི་འཁོན་སྟོན་གྲུབ་པའི་དབང་ཕྱུག་ངག་དབང་རྡོ་རྗེ་རིན་ཆེན། ངག་དབང་ཀུན་དགའ་ཐེག་ཆེན་དབང་སྡུད་བཀྲ་ཤིས་རིན་ཆེན་ཟུང་དང་།
དེ་སྐབས་ཀྱི་ཡུམ་དང་། རྗེ་བཙུན་རྣམས་དང་། ངོར་གྱི་མཁན་ཞལ་ཕལ་ཆེ་བ་དཔལ་ཞྭ་ལུའི་རི་ཕུག་སྤྲུལ་སྐུ་མཁས་གྲུབ་འགྲན་བྲལ་རྗེ་ཉིད་ཀྱི་རྣམ་ཐར་གསོལ་འདེབས་མཛད་པོ་བྱམས་པ་བློ་གསལ་བསྟན་སྐྱོང་སྡེ་དགེའི་ས་དབང་བླ་མ་ཀུན་དགའ་སངས་རྒྱས་བསྟན་པའི་རྒྱལ་མཚན་སོགས་ཐ་དད་ན་བཞུགས་པ་རྣམས་

དང་། གདན་ས་འདི་ཉིད་ཀྱི་མདོ་སྔགས་ཆོས་སྡེ་ཉི་ཟླ་ཟུང་འབྲེལ་གྱི་མཁན་ཆེན་བྱམས་པ་བཀྲ་ཤིས་ཆོས་འཕེལ་དེ་ཉིད་ཀྱིས་མཚོན་དེ་སྐབས་ཀྱི་ལྷོ་བྱང་བགྲེས་གྲས་ཕལ་ཆེ་བ་རྣམས་དང་། གཞན་ཡང་ཆོས་འཁོར་ལྷུན་པོ་རྟ་ནག་ཐུབ་བསྟན།
བཞད་ཐུབ་བསྟན། ཨེ་ཝཾ་ཆོས་ལྡན། གོང་དཀར་རྡོ་རྗེ་གདན་སོགས་ས་དགོན་ཕལ་ཆེ་བའི་མཁན་པོ་བླ་མ་གྲྭ་དམངས་བགྲེས་པའི་གྲས་ཕལ་ཆེ་བར་ཡང་དངོས་སློབ་དུ་གྱུར་བ་དང་། དངོས་སུ་རྩོད་པར་མཛད་པ་དུས་གནས་དང་བསྟུན་པས་མ་མཛད་མོད།
དོན་དུ་སྒྲུབ་བྱེད་ཀྱི་དངོས་སྟོབས་ཀྱི་སྒྲུབ་བྱེད་དང་ལུང་རིགས་ཤུགས་ཆེ་བ་བླ་ལྷའི་བྱིན་རླབས་ཐུགས་རྒྱུད་ལ་བཞུགས་རྟགས་རང་བྱུང་དུ་གནང་བས་སོ།
།རྩོམ་པར་མཛད་པ་མང་དུ་མི་གནང་ཡང་། གཤེད་དམར་ལྷ་ལྔ་དང་། འཇིགས་བྱེད་རོ་ལངས་བརྒྱད་སྐོར། བདེ་མཆོག་དྲིལ་བུ་ལུགས་སོགས་ཀྱི་དཀྱིལ་ཆོག་དང་། དབང་གི་མཚམས་སྦྱོར་སོགས་ཆོག་སྒྲིགས་གནང་བ་འགའ་རེ་དང་།
རྗེ་རང་ཉིད་ཀྱི་དབུ་བླ་རྣམས་ཀྱི་གསོལ་འདེབས་བརྟན་བཞུགས་སོགས་དང་། བརྒྱུད་འདེབས་རྣམས་ཀྱི་ཞལ་སྐོང་སོགས་ཐོར་བུ་གནང་བ་རྣམས་ནི་རྒྱས་བཤད་སྒྲོ་བཏགས་སོགས་མ་ཡིན་པའི་སྔོན་བྱོན་བླ་མ་གོང་མའི་གསུང་དང་མི་འགལ་ཞིང་གསལ་བྱེད་དུ་འགྲོ་བའི་ལེགས་བཤད་ཁོ་ནར་སྣང་ངོ་།
།དེ་རྣམས་ཀྱི་བསྟན་པའི་བྱ་བ་ཐོས་བསམ་སྒོམ་གསུམ་དང་མཁས་པའི་བྱ་བ་འཆད་རྩོད་རྩོམ་གསུམ་སོགས་སྐུ་ཚེ་འདིར་སྣང་གི་མཛད་ཚུལ་སྒྲོ་བཏགས་དང་བྲལ་བ་ཅུང་ཟད་བརྗོད་ཟིན་ནས།སྙིགས་ལྔའི་གདུལ་བྱ་རྣམས་བསོད་ནམས་དམན་པས་ཞིང་ཁམས་

གཞན་དུ་འགྲོ་དོན་རྒྱ་ཆེ་བར་དགོངས་ཏེ། དགུང་གྲངས་བཞི་བཅུ་པ་ལྕགས་མོ་གླང་ལོ་འགོ་ཟླའི་ཚེས་གསུམ་ལ་རྟག་འཛིན་ཅན་རྣམས་ཆོས་ལ་བསྐུལ་བ་དང་ལེ་ལོ་ཅན་རྣམས་བརྩོན་འགྲུས་བསྐྱེད་པའི་ཕྱིར་གཟུགས་སྐུའི་བཀོད་པ་ལོངས་སྐུའི་ཐུགས་ཀར་བསྡུས་སོ།
།དགོངས་རྫོགས་ཞབས་རྗེས་རྣམས་བཀྲས་བརྩེགས་བླ་བྲང་ནས་རྒྱས་པར་གྲུབ་ཅིང་ནང་རྟེན་དུ་ད་ལྟ་ལྷ་ཆེན་ཁྱམས་སྟོད་ཀྱི་ཤར་ངོས་རིན་ཆེན་གཉིས་པ་ལས་སྒྲུབ་ཅིང་རིན་པོ་ཆེ་སྣ་ཚོགས་ཀྱི་ཕྲ་རྒྱན་ཅན་རྡོ་རྗེ་འཆང་གིི་སྣང་བརྙན་རིང་བསྲེལ་སྤྱི་དང་བྱེ་བྲག་གི་གཟུངས་གཞུག་ཅན་དེའི་རབ་གནས་རྒྱས་པ་ཡབ་རྗེ་པདྨའི་མཚན་ཅན་གྱིས་མཛད་སྐབས་གོང་ཡབ་རྗེ་ཉིད་ཀྱི་རྟོགས་བརྗོད་སྐབས་སྨྲོས་པ་སྔོན་དུ་སྐུ་གཟུགས་དང་བསྡུར་ཏེ་ཤིང་ཚད་འཇོག་པར་མཛད་པ་མཐོ་གང་ཙམ་གྱི་སྐུ་ཚད་འཕར་བ་བྱིན་རླབས་ཀྱི་གཟི་འོད་འབར་བ་དཀའ་སྤྱད་སོགས་མཆོད་རྫས་ཇི་སྙེད་དང་རྒྱུན་མཆོད་བཅས་དང་།
ལོ་དུས་ཀྱི་མཆོད་པ་སྔ་དུས་ས་གཞུང་དུ་སྦྱོར་འཇགས་ཀྱི་དགེས་རྡོར་སྒྲུབ་མཆོད་སྒྲུབ་ཞག་ལྔ། དུས་ཆེན་སྐབས་ཀྱི་མཆོད་རྫས་འཕན་གདུགས་རྒྱལ་མཚན་ཕྱེ་ཕུར་སོགས་གསར་བསྐྲུན་གྱི་ཞབས་བསྐོར་བཅས་དང་།
ཟླ་དུས་བླ་མཆོད་སོགས་དགོངས་རྫོགས་ཟབ་ཏུ་མཛད་པ་རྣམས་ཀྱིས་ངག་དབང་ཀུན་དགའ་རྒྱལ་མཚན་རིན་ཆེན་ཚུལ་ཁྲིམས་དབང་ཕྱུག་གི་རྣམ་ཐར་མདོ་ཙམ་སྨྲོས་ཟིན་ཏོ།
།

༨ ངག་དབང་རྡོ་རྗེ་རིན་ཆེན།རྒྱལ་ཡུམ་དམ་ཚིག་སྒྲོལ་མའི་སྲས་ཆུང་བ་ནི། རྗེ་བཙུན་ཨ་བི་ད་ལའམ་མཚན་དངོས་པདྨ་འཕྲིན་ལས་སུ་གྲགས་པ་སྟེ་སྐུ་མཆེད་བྱོན་པ་རྣམས་སྲས་ཡུམ་རྗེ་བཙུན་མ་བཅས་བཀྲས་བརྩེགས་བླ་བྲང་དུ་བཞུགས་ཤིང་།
འཇམ་མགོན་དབང་སྡུད་སྙིང་པོ་ཉིད་ཀྱི་རིགས་སྲས་བགྲེས་པ་པདྨ་བདུད་འདུལ་དབང་ཕྱུག་དང་། ངག་དབང་ཀུན་དགའ་རིན་ཆེན་ཟུང་གི་བདག་མོ་རིག་འཛིན་སྙིང་རི་བསྐལ་བཟང་པདྨ་བུ་ཁྲིད་ཀྱི་རིགས་སྲས་གསུམ་པ་མེ་བྱི་ལོ་རྗེ་བཙུན་མཆོག་གསུམ་བསྟན་པའི་སྒྲོན་མེ་ཞེས་པ་འཇུག་ཞལ་གྲོ་ལྷ་ཁང་གི་ནུབ་ངོས་སུ་བཞུགས་པ་དེ་ཉིད་རིགས་སྲས་གསུམ་པ་འཁོན་སྟོན་ངག་དབང་རྡོ་རྗེ་རིན་ཆེན་དཔལ་བཟང་པོ་ཉིད།
དེ་ཡང་མྱོས་ལྡན་ཞེས་པ་ས་མོ་ཡོས་ལོའི་ཟླ་ཚེས་ལ་སྐུ་བལྟམས་ཤིང་། ཡབ་ཡུམ་ནས་མཚན་ངག་དབང་རྡོ་རྗེ་རིན་ཆེན་དུ་གསོལ་ཏེ། འཁྲུངས་བསངས་དང་། འཁྲུངས་སྟོན་སོགས་ཀྱང་རྒྱས་པར་མཛད་ཅེས་གྲགས་ཤིང་།
དགུང་གྲངས་དྲུག་བདུན་ཙམ་ལ་སྐུ་མཆེད་གཉིས་ཆར་ལ་གནས་སློབ་བློ་གྲོས་རྒྱ་མཚོ་ནས་ཡོན་ཏན་གྱི་ཕྱི་མོ་ཀློག་སོགས་དང་། རིམ་བཞིན་ཆོས་སྤྱོད་རབ་གསལ་བརྒྱུད་འདེབས་ཆེན་མོ།
རྩ་རྒྱུད་བརྟག་གཉིས་སོགས་ཕུལ་ཏེ། ཡབ་རྗེ་བདག་ཆེན་མཆོག་གི་དབུས་ཆོས་བྱང་ལས་ཚན་བཅས་པར་རྒྱུགས་འབུལ་སོགས་སྔོན་བྱོན་གོང་མའི་བཞེད་སྲོལ་ཉམས་མེད་མཛད་རྗེས། རྒྱུད་འདེབས་ཚོགས་དབུར་ཕེབས་ཏེ།
སྔོན་ལམ་ཞལ་བཞེས་སོགས་

བཀའ་དྲིན་བསྐྱངས་ཤིང་། དེ་རྗེས་བདེ་དགེས་གསང་གསུམ་འཇིགས་བྱེད་བདག་མེད་མ་ནྭ་རོ་མཁའ་སྤྱོད། ཀུན་རིག རྡོ་རྗེ་ཕུར་པ་རྣམས་ཀྱི་སྒྲུབ་དཀྱིལ་དང་། ཆོས་སྐྱོང་གུར་ཞལ་སོགས་ཀྱི་གཏོར་བསྔོ་བསྐང་བ་རྣམས་དང་བཅས་ཚང་མ་ཐུགས་བློར་བཟུང་སྟེ།
བདག་ཁྲི་ལས་ཚན་བཅས་པར་རེ་རེ་བཞིན་རྒྱུགས་འབུལ་མཛད་ཅིང་དེ་བཞིན་གར་འཆམ་དབྱངས་རོལ་སོགས་སློབ་དཔོན་མཁས་པའི་དྲུང་དུ་སྦྱོང་བརྡར་ཡང་དག་མཛད་ནས།
ཕུར་སྒྲུབ་སོགས་ཚོགས་དབུ་སོ་སོར་ཕེབས་ཤིང་བར་སྐབས་རྣམས་སུ་ཡབ་རྗེ་རྡོ་རྗེ་སྐུ་མཆེད་སོགས་ལས་དབང་ཆོས་ཀྱང་མང་དུ་གསན་པ་རྣམས་སྡེབ་གཅིག་ཏུ་བཀོད་ན། དེ་ཡང་ཡབ་རྗེ་རྡོ་རྗེ་འཆང་པདྨ་བདུད་འདུལ་དབང་ཕྱུག་མཐུ་སྟོབས་བསྟན་འཛིན་བཟང་པོའི་ཞལ་སྔ་ནས་ལས་སྔ་ཕྱི་གསན་སྐོར།
རྗེ་ཉིད་དགུང་གྲངས་དགུར་ཕེབས་པ་ས་མོ་ཕག་གི་ཟླ་ཚེས་དགེ་བ་ནས་འཇིགས་བྲལ་དཔལ་ལྡན་ཆོས་སྐྱོང་བཞེད་གཞུང་ངམ་གདམས་ངག་ལམ་འབྲས་ཚོགས་བཤད་དབང་བྱིན་རླབས་ལུང་སོགས་ཆ་ལག་དང་བཅས་པ་རྗེས་གནང་སྤྱི་བཀའ་སྒྲུབ་ཐབས་བརྒྱ་རྩའམ།
བ་རི་བརྒྱ་རྩར་གྲགས་པའི་རྗེས་གནང་དོན་བརྒྱད། ཉང་གཏེར་གུ་རུ་དྲག་དམར་གྱི་དབང་།
སྣུབ་ལུགས་བྱད་གྲོལ་གསེར་ལྡེ། རི་ཁྲོད་མ་སེར་མོ། རྟ་མགྲིན་པད་བྱུག་ཅན། སེང་གདོང་སྔོན་མོ། གུར་དྲག་རྟ་མགྲིན་སྐྱེར་སྒང་ལུགས། རྣམ་འཇོམས་བ་རི་ལུགས་གྲུབ་ཆེན་བརྒྱད་ཅུའི་བྱིན་རླབས་རྣམས་གསན།
ཡབ་རྗེ་དམ་པ་ཀུན་དགའ་རིན་ཆེན་དྲུང་ནས་སྔ་ཕྱི་གསན་སྐོར་གོང་ལམ་འབྲས་སྐབས་མ་གསན་པའི་ས་ལོ་མན་གྱི་རྣམ་

ཐར་རྣམས་དང་། བིར་སྲུང་ལམ་ཟབ་ཕྱི་ནང་སོགས་བྱིན་རླབས་རིགས་དང་། ངག་ཆོས་ཨ་མེས་ཞབས་ཀྱི་གསུང་ངག་སྐོར་ཕལ་ཆེར་པོད་སེར་གྱི་ལུང་སོགས་དང་། ཚེ་དབང་གྲུབ་རྒྱལ། ལྕགས་སྡོང་མ། ཚེ་རྟ་ཟུང་འབྲེལ།
མདའ་འཕེལ་མ། སྒྲ་མི་སྙན་རྣམས་ཀྱི་ཚེ་དབང་ཕུར་དབང་སྟོད་སྨད་བདེ་མཆོག་ནག་པོ་ལུགས་གུར་མགོན་བཀའ་བབས་བཞི་རྟ་མགྲིན་ཡང་གསང་རྣམས་ཀྱི་དབང་ཆེན། སྨན་བླ་མཆེད་བདུན། སྨེ་བརྩེགས་ལྗང་དུད།
སོ་འབྲེང་དཀར་མོ། དབྱངས་ཅན་དཀར་མོ། བཀའ་གདམས་ལྷ་བཞི། མི་གཡོ་དཀར་པོ་རྣམས་ཀྱི་རྗེས་གནང་། ཚ་ལུགས་སྒྲོལ་དཀར་གྱི་རྗེས་གནང་ཁྲིད་ལུང་། རྡོ་རྗེ་འཇིགས་བྱེད། གུར་ཞལ་གཉིས་དམར་པོ་སྐོར་གསུམ།
རྣམ་སྲས་རྣམས་ཀྱི་ཆོས་སྐོར། དབང་བྱིན་རླབས་རྗེས་གནང་ཁྲིད་ལུང་བཅས་ཆ་ཚང་གཞུང་པོད་རྣམས་ཀྱི་ལུང་དང་སྔགས་འཆང་ཡིག་སྟེང་ནས་གུར་ལྷ་བརྒྱད། ཞལ་བཞི་སྙན་དུས། དམག་ཟོར་མ། དུར་བདག
པུ་ཏྲའི་ཟུར་བཀའ་དང་། མིང་སྲིང་གསུམ། བྲན་བདུད། དཀར་བདུད་རྣམས་ཀྱི་རྗེས་གནང་། ལྷ་ཆེན་ཆོས་སྤྱོད་རབ་གསལ། བརྒྱུད་འདེབས་རྡོ་རྗེ་ཕུར་པའི་སྒྲུབ་དཀྱིལ་རྒྱས་པ་དང་བསྡུས་པ་ཕུར་ཆུང་དུ་གྲགས་པ།
གཏོར་བསྔོ་ཆེན་མོའི་བསྐང་བ། འགོ་ལུགས་སྟོད་སོགས་ཀྱི་ལུང་། ཕུར་བཟློག་དང་དྲུག་ཅུ་མའི་ལུང་སོགས་ངོར་ཆེན་བཀའ་འབུམ་པོད་བཞིའི་ལུང་། བྱང་གཏེར་བྱིན་རླབས་ཐུགས་དབང་ཀློང་ཆེན་སྙིང་ཐིག་ཆོས་སྐོར་པོད་དང་།
སེང་གདོང་ཉེར་ལྔའི་ལུང་སོགས་གསན། དབོན་ངག་དབང་ཀུན་དགའ་རྒྱལ་མཚན་ལས་ལམ་འབྲས་སློབ་བཤད་ཆ་ལག་བཅས་ཆ་ཚང་པོད་སེར་པོད་

དམར་པོད་ནག་མ། ལམ་བསྐོར་ཕྱི་མ་བརྒྱད་སོགས་ཀྱི་ལུང་། བྱ་རྒྱུད་ཚེ་དཔག་མེད་ལྷ་དགུ་གསང་འདུས་རིགས་གསུམ། བདེ་མཆོག་ལོ་དྲིལ་གཉིས། དྲིལ་བུ་ལུས་དཀྱིལ། བདེ་མཆོག་བོང་ཞལ་རྣམས་ཀྱི་དབང་ཆེན་གཏུམ་མོ་ཁྱུང་ལྔ།
འོད་ཟེར་ཅན་མ་གཙོ་རྐྱང་། གཙུག་འབར། ཕྱག་རྡོར། ཨུ་རྩ། སེང་གདོང་ནགས་སྒྲོལ། རྟ་མགྲིན་ཟླ་རྒྱལ་ལུགས། ཇོ་ལུགས་ཛམ་དཀར་ལུགས་ཀྱི་རྗེས་གནང་སྒྲུབ་ལུང་། ཁྱུང་ཁྲ་ནག་གི་རྗེས་གནང་སྒྲུབ་སྐོར་ལུང་།
འཇམ་དཔལ་དཀར་པོའི་རྗེས་གནང་སྒྲུབ་སྐོར་ལུང་བཅས་གསེར་ཆོས་བཅུ་གསུམ་ནང་ཚན་མཁའ་སྤྱོད་སྐོར་གསུམ་གྱི་བྱིན་རླབས་ནཱ་རོ་མཁའ་སྤྱོད་མའི་ཁྲིད་སོགས་ཆོས་སྐོར་ཆ་ཚང་གཞུང་པོད་ལུང་མགོན་པོ་བྲག་རྫོང་ཕྱི་ནང་གསང་གསུམ་ཉམས་ཁྲིད་དང་།
མགོན་པོད་མེ་འབར་མའི་ལུང་། ཁྱུང་དམར་རྗེས་གནང་སྒྲུབ་ལུང་། ཁྱུང་ཁྲའི་རྗེས་གནང་ཐུན་མིན་གཉིས། བེག་རྩེ་འཁོར་མང་དང་།
ལྕམ་སྲིང་གཉིས་ཀྱི་རྗེས་གནང་། བེག་པོད་ལུང་། དུར་བདག་པོད་ལུང་། ཕྱག་རྡོར་ཁང་རྩེགས་དང་ཞང་བློན་རྗེས་གནང་། ཇོ་ལུགས་སྒྲོལ་མ་ཉེར་གཅིག་གི་རྗེས་གནང་། ཀླུ་དབང་ལྷ་ལྔ། ཁྱུང་ཁྲ། འཇམ་དཀར།
མི་གཡོ་བ། སྒྲོལ་དཀར་རྣམས་ཀྱི་ལུང། རྩི་དམར་སྲོག་གཏད་སོགས་གསན། རྗེ་བཙུན་རྨོལ་དྲུང་འཆི་མེད་བསྟན་པའི་ཉི་མའི་དྲུང་ཚེ་སྒྲུབ་ཀྱི་གདམས་པ་ཐུན་མོང་མ་ཡིན་པ། གྲུབ་རྒྱལ་གླིང་པ་པད་རྒྱལ་གྱི་དོན་དུ་སྔགས་འཆང་ཆེན་པོས་ཡི་གེར་བཀོད་པའི་སྒོམ་ལུང་འཇམ་དབྱངས་དམར་སེར།
འཇམ་ནག་གང་བློ་མ། འབྱུང་འདུལ། ཁྲོ་མོ་སྨེ་བརྩེགས། བཅུ་གཅིག་ཞལ་གཙོ་འཁོར་ལྔ། རི་ཁྲོད་མ་སེར་མོ་རྣམས་ཀྱི་རྗེས་གནང་།

དབུ་མའི་ལུགས་ཀྱི་སེམས་བསྐྱེད་བློ་སྦྱོང་ཞེན་པ་བཞི་བྲལ་གྱི་ཁྲིད་ལུང་བཅས་དགེས་རྡོར་བཀའ་བབས་བཞི། ཡང་དག་མེ་དགུ་རྣམས་ཀྱི་དབང་བིརྺ་པ་ཉིད་ཀྱི་ལམ་འབྲས་ཆུང་བར་གྲགས་པ་ཤིན་ཏུ་སྤྲོས་མེད་ཀྱི་དབང་བྱིན་རླབས་ཁྲིད་ལུང་ལ་སོགས་པ་ཆོས་སྐོར་ཆ་ཚང་།
རྣལ་འབྱོར་རྒྱུད་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་དང་། ཕྱག་རྡོར་འཆི་བདག་འཇོམས་པ་ལྷ་བཅུ་གསུམ་མ་དང་། ངན་སོང་སྦྱོང་བ་བརྒྱུད་པ་ལྔ་ལྡན་ཀུན་རིག་གཉིས་ཀྱི་དབང་།
འཇིགས་བྱེད་ས་ལུགས་རོ་ལངས་བརྒྱད་སྐོར་གྱི་དབང་། ལམ་འབྲས་ཀྱི་བརྡ་ཚིག་རྒྱུད་ཐུན་མོང་མ་ཡིན་པའི་བྱིན་རླབས་ཨ་མེས་ཞབས་ཀྱི་སེང་སྒྲའི་ཆོ་ག་ཆབ་ཀླུ་གཏོར་གྱི་ལུང་སོགས་གསན།
ངོར་པ་དཔོན་སློབ་ངག་དབང་བཟང་པོ་ལས་སྤྱི་བཀའ་རྡོ་རྗེ་ཕྲེང་བའི་དབང་ཞེ་གཉིས་སྟེང་ཀྲི་ཡ་ནས་གསུངས་པའི་དགེ་ལེགས་སུ་བྱེད་པའི་དཀྱིལ་འཁོར་གསུམ་བསྣན་པས་དཀྱིལ་འཁོར་ཞེ་ལྔའི་དབང་ཆེན།
ཟུར་བཀའ་བྱ་རྒྱུད་རིགས་གསུམ་སྤྱི། སྤྱོད་རྒྱུད་འཇམ་དབྱངས་དམར་སེར་ཨ་ར་པ་ཙ་ན་ལྷ་ལྔ། མི་འཁྲུགས་ལྷ་དགུ། བཅུ་གཅིག་ཞལ་ལྷ་སོ་བདུན། གཟུངས་གྲྭ་ལྔ། གདུགས་དཀར་ལྷ་ཉེར་བདུན།
ཕྱག་རྡོར་འགྲོ་བཟང་ལུགས། འཇིགས་བྱེད་རྭ་ལུགས་རོ་ལངས་བརྒྱད་སྐོར། དགྲ་ནག་ལྷ་བཅུ་གསུམ། བདེ་མཆོག་མཁའ་འགྲོ་རྒྱ་མཚོ། བདེ་མཆོག་དྲིལ་བུ་ལུགས་ལྷ་ལྔ། ཀུ་རུ་ཀུལླེ་ལྷ་ལྔ།
བླ་མེད་གུར་སོ་གཉིས་བཅས་ཀྱི་དབང་ཆེན་རྣམས་དང་། རྗེས་གནང་སྤྱི་བཀའ་སྒྲུབ་ཐབས་རྒྱ་མཚོར་གྲགས་པ། སྒྲུབ་ཐབས་བརྒྱ་དང་ཞེ་གཉིས། རྗེས་གནང་བརྒྱ་དང་སོ་བརྒྱད། སྣར་

ཐང་བརྒྱ་ཚར་གྲགས་པ་རྗེས་གནང་སོ་གཉིས། སྒྲུབ་ཐབས་བརྒྱ་རྩ་ཡོད། གོང་སྒྲུབ་ཐབས་བརྒྱ་རྒྱམ་དང་སྣར་ཐང་བརྒྱ་རྩ་སོགས་རྒྱ་གཞུང་རྣམས་ཀྱི་ལུང་བཅས་ཟུར་བཀའ་གཉན་སྒྲོལ། ཀླུ་དབང་ལྷ་ལྔ། དབྱངས་ཅན་དཀར་མོ།
འཇམ་དཔལ་ཤེས་རབ་འཁོར་ལོ། ཕྱག་རྡོར་གོས་སྔོན་ཅན། བླ་མེད་སྒྲོལ་མ་ཉེར་གཅིག ཚེ་དཔག་མེད་དཀར་པོ། གནས་བཅུ་ཕག་དཀར་ཤེས་རབ་གསལ་བྱེད། ཀླུ་པའི་གསེར་ཆོས་སེང་སྒྲ། འབྱུང་འདུལ།
སེམས་དཔའ་གསུམ་རྩེགས། བ་རི་མགོན་རྐྱང་། ལྕམ་དྲལ་ལྷ་གསུམ། ལྷ་བརྒྱད། དུད་སོལ་གསང་སྒྲུབ། བྲན་བདུད་ཐུན་མིན་གཉིས། པུ་ཏྲ་ཐུན་མིན་གཉིས། ལེགས་ལྡན་མཆེད་གསུམ། ལས་གཤིན་རིགས་གསུམ་སོགས་ཀྱི་རྗེས་གནང་།
གཞན་ཡང་འདོད་རྒྱལ་གསང་སྔགས་སྒྲ། སྒྲོལ་དཀར་བཀའ་བབས་དགུ་ལྡན། དཔལ་མགོན་རྩེགས་ཞལ་ཅན། སེང་གདོང་དམར་མོ། ཚེ་རིང་མཆེད་ལྔ། ལེགས་ལྡན་སྟག་ཞོན་ལྷ་མོ། ཐུགས་ཆེན་ཕྱག་ཆེན་ཟུང་འཇུག
དབྱངས་ཅན་དམར་མོ། རྟ་མགྲིན་གྲུབ་རྒྱལ་ལུགས། སྒྲོལ་མ་དམར་མོ་རྣམས་ཀྱི་རྗེས་གནང་། འཇིགས་བྱེད་དུག་དབང་། རྟེན་འབྲེལ་སྲུང་བའི་བྱིན་རླབས། ངོར་ཆེན་དཀོན་མཆོག་ལྷུན་གྲུབ་ཀྱི་བཀའ་འབུམ་གསུམ།
ཀུན་མཁྱེན་རིན་པོ་ཆེའི་སྔགས་འབུམ་ཚང་མའི་ལུང་། བཀའ་གདམས་ལྷ་བཞིའི་རྗེས་གནང་ཁྲིད་བཅས་དང་། སྒྲོལ་མའི་རྨི་ལམ་རྟགས་སྒྲུབ་ཀྱི་ལུང་། ཇོ་ནང་གྲོལ་མཆོག་ཞབས་ཀྱི་ཁྲིད་བརྒྱ་ཡོངས་རྫོགས་སོགས་གསན།
ཡོངས་འཛིན་མ་ཏི་ཡ་མུ་འདྲ་ལས། སྒྲོལ་དཀར་བཀའ་བབས་དགུ་ལྡན་གྱི་རྗེས་གནང་ཚེ་སྒྲུབ་ཞག་བདུན་མ། སེམས་ཙམ་ལུགས་ཀྱི་སེམས་བསྐྱེད།

བྱ་རྒྱུད་དྲི་མེད་རྣམ་གཉིས་ཀྱི་དཔྱལ་ལུགས་ཕག་མོ་སྐོར་གསུམ་གྱི་བྱིན་རླབས། ཚེ་དཔག་མེད་སྤྲུལ་སྐུ། ནོར་རྒྱུན་མ་སེར་མོ། དོན་ཞགས་ལྷ་ལྔ། ལས་གཤིན་རིགས་རྣམས་ཀྱི་རྗེས་གནང་། ཤངས་ཆོས་ནི་གུ་ཆོས་དྲུག་གི་དབང་ལུང་བྱིན་རླབས་ཁྲིད་ལུང་བཅས་ཚང་མ།
གཤེར་དམར་སྤྲོས་མེད་ཀྱི་ཁྲིད། དེ་སྐོར་བསྐྱེད་རྫོགས་སྒྲུབ་དཀྱིལ་མཚམས་ཀྱི་ལུང་། སྤྱན་གཟིགས་ཚོམས་བུ་ལུགས་ཀྱི་དམར་ཁྲིད་སྐོར་ཡིག་ལུང་ཆོས་དབང་།
ཐུགས་ཆེན་འཁོར་བ་དོང་སྤུག་གི་བྱིན་རླབས། ས་ཆེན་གོང་མ་ལྔའི་བཀའ་འབུམ་ཚང་མ། མཚན་ཉིད་གཞུང་གྲགས་ཆེན་བཅོ་བརྒྱད། དགེས་རྡོར་རྣམ་བཤད། གསང་སྔགས་མཛེས་རྒྱན། སྣང་མཐའི་ཉལ་འཕོ།
སྤྱན་རས་གཟིགས་ཀྱི་མིག་འབྱེད། ཀུན་བཀྲས་གསུར་བསྔོ། རོང་སྟོན་གྱི་ཡུམ་ལ་གནང་བའི་འཕོ་དམིགས་རྟེན་རྡོར་གྱི་ཐུགས་ཆེན་འཕོ་དམིགས་རྣམས་ཀྱི་ལུང་དང་། ས་ཆེན་ཀུན་བློས་མཛད་པའི་མ་ཎིའི་བཟླས་ལུང་བཅས་གསན།
རིག་འཛིན་སྙིང་རི་ཁྲི་ཆེན་མཐུ་སྟོབས་བསྟན་འཛིན་ལས། གོང་དུ་འཇམ་མགོན་ཀུན་དགའ་རྒྱལ་མཚན་གྱི་གསན་མ་ཐུབ་པའི་བེག་པོད་ཀྱི་འཕྲོ་དང་དེའི་གཏེར་མའི་སྐོར་རྣམས་གསན་པ་བཅས་འཇམ་མགོན་ཀུན་བློ་མན་ནས་དུས་ཕྱིས་བྱོན་པའི་གདུང་རྒྱུད་ཞིག་ལ་འདི་རང་གསན་རྒྱ་ཆེ་བར།
ཀུན་གཟིགས་འཇམ་དབྱངས་མཁྱེན་བརྩེ་དབང་པོ་དང་། གཟིམ་འོག་མཆོག་སྤྲུལ་བསྟན་འཛིན་སྙན་གྲགས་སོགས་ཀྱིས་ཀྱང་བསྔགས་བརྗོད་མཛད་པར་གྲགས་འདུག་དེ་ལྟར་ཐོས་བསམ་མཛད་པ་དེ་དག་བསྒོམ་པས་ཉམས་སུ་བཞེས་ཚུལ་ཡང་ཐོག་མར་རྡོ་རྗེ་གུར་

གྱི་རྒྱུད་ནས་གསུངས་པའི་ས་སྐྱ་པའི་ཡབ་མེས་ཀྱི་ཕྱག་ལེན་བཞིན་ཕྱག་རྡོར་འབྱུང་འདུལ་གྱི་བསྙེན་པ་ཟླ་གང་མ་བཅུ་ཆའི་སྦྱིན་སྲེག་བཅས་དང་། ཡི་དམ་ཀྱཻ་རྡོ་རྗེའི་གཞི་བསྙེན་ཟླ་དྲུག། ཡབ་ཆོས་རྙིང་མ་རྡོ་རྗེ་ཕུར་པའི་བསྙེན་པ་ཟླ་གསུམ་མ།
གུར་མགོན་བྲག་རྫོང་མའི་བསྙེན་པ་ཟླ་གང་ལྷག་ཙམ་རྣམས། སོ་སོར་སྦྱིན་སྲེག་དང་བཅས་མཛད་དེ། བླ་མ་གོང་མའི་དགོངས་རྫོགས་སྒྲུབ་མཆོད་སོ་སོར་རྡོ་རྗེ་སློབ་དཔོན་དང་།
ཕུར་སྒྲུབ་ཚོགས་དབུས་སུ་གསུང་བཤད་དང་གདན་ས་ཆེན་པོ་འདིར་རྒྱལ་བསྟན་སྤྱི་དང་བྱེ་བྲག་གི་ཞབས་རིམ་དུ་ལོ་ལྟར་གནང་བའི་རྡོ་རྗེ་ཕུར་པ་ཆོས་སྐྱོང་གུར་ཞལ། དམག་ཟོར་མ།
གནོད་སྦྱིན་ཡང་ལེ་བེ་སོགས་གཏོར་བཟློག་ཟོར་ལས་པ། མགོན་མདོས་ལྷ་མོ་རྗེ་ཁོལ། མགོན་པོ་ཞལ་གྱི་དམ་ཚིག་བསྐང་གསོ་སོགས་ཀྱི་རྡོ་རྗེ་སློབ་དཔོན་རིམ་པར་མཛད་ཅིང་། དེ་ཙམ་ཞིག་ལ་ཡབ་རྗེ་རྡོ་རྗེ་སྐུ་མཆེད་བཀའ་གྲོས་ཀྱིས་ཡབ་རྗེ་པདྨ་བདུད་འདུལ་དབང་ཕྱུག་ཉིད་བདག་ཁྲི་དགོངས་ཞུ་དང་།
དེ་མཚམས་གདུང་སྲས་གསུམ་ཁྲི་འདོན་གནང་རྒྱུར་སྔར་ལམ་གཞུང་ས་ཆེན་པོར་སྙན་སེང་སྒྲོན་ཕུལ་མཛད་དེ།
ཆུ་སྟག་གཡུལ་ཐང་འོང་ཕུང་ལ་བསྟན་སྲིད་ཇེ་མཐོར་གྱུར་པའི་རྟེན་འབྲེལ་དུ། དར་ལྕོག་ཆེ་བ་འཛུགས་པ་ཁྲིར་ཕེབས་ཞབས་རིམ་དུ་བཀའ་འགྱུར་གསེར་ཆོས་ཀློག་འདོན་དང་། བན་ཚང་པས་ཕུར་བཟློག་སྐུ་རིམ་ཆེན་མོ་བཞིན།
ལོ་དུས་ཀྱི་དུས་མདོས་ཆེན་མོ་འགྱངས་ཏེ། དེའི་ཚབ་བྱང་ཚོགས་ཡོངས་ཕྱེད་ནས། དམར་ཆེན་གཏོར་བཟློག་ཟབ་མ་དང་ཕྱེད་ནས་འཆར་ཅན་ཞལ་གྱི་གཏོར་

བཟློག་སྒྲུབ་འཕེན་མཛད་པ་དང་། རྒྱལ་ཟླའི་ཚེས་གཅིག་ཐོག་རྩེར་ལྷ་བསངས་རྒྱས་པ་དང་། དེ་གྲོལ་ནས་ཚོམས་ཆེན་ལོ་གསར་བཞུགས་གྲལ་རྒྱུན་བཞིན་གནང་བ་དང་། ཟླ་མཇུག་དུས་མདོས་ཟབ་མ་དང་། གནམ་གང་ལ་བསྐང་གསོ་བརྒྱ་ཚར་རྗེ་ཉིད་དགུང་གྲངས་ཉེར་ལྔར་ཕེབས་པར་ཆུ་ཡོས་རྟ་ཡོས་རྟ་ཟླའི་ཚེས་གཅིག་ལ་མགོན་པོ་མངའ་གསོལ་ལོ་གསར་བཞུགས་གྲལ་ཟབ་རྒྱས་བཅས།
འཇམ་མགོན་ཀུན་བློའི་ཕྱག་དེབ་དང་མེ་སྟག་ལོ་ཡབ་རྗེ་སྐུ་མཆེད་ཀྱི་ལམ་བཞིན་མཛད་སྐད་དང་།
ཁྲི་ཕེབས་དངོས་གཞི་རྟ་ཟླའི་གཟའ་ཚེས་དགེ་བར་ས་ཚོགས་སུ་གཞིས་བྱེས་དགེ་འདུན་རྣམས་ཚོགས་པ་དང་། གང་གི་གསུང་རྒྱང་གྲགས་སུ་ཐོས་པ་ཙམ་གྱི་སྲིད་པ་གསུམ་གྱི་སྡུག་བསྔལ་ལས་སྒྲོལ་བའི་ཆོས་དུང་ཡིད་བཞིན་ནོར་བུའི་གསུང་གི་བསྐུལ་མ་ཐག
ཐིལ་པ་དང་ལྷོ་བྱང་ལས་སྣེ་རྣམས་ཟབ་ཕྱོགས་བཅས་དང་། གཞི་ཐོག་ཏུ་འོང་སྟེ་འཇམ་མགོན་ངག་དབང་རྡོ་རྗེ་རིན་ཆེན།
འཇམ་དབྱངས་ཀུན་དགའ་ཐེག་ཆེན་དབང་སྡུད་བཀྲ་ཤིས་རིན་ཆེན། འཇམ་དབྱངས་གཞོན་ནུ་ཀུན་དགའ་བསོད་ནམས་ནི་འདི་སྐབས་དགུང་གྲངས་གཉིས་པ་ཡིན་འདུག་པས་སྲས་རྫིས་རྒྱབ་ཏུ་གདན་དྲངས་པ་ཡིན་ཚོད་བཅས།
ན་བཟའ་སྔགས་ཆས་སྟེང་ཆོས་གོས་མེ་ལོང་མ། ས་ཞྭ་བཅས་གསོལ་ཏེ། ཕྱག་འདེགས་པ་དང་གདུགས་དཀར་ཁྱེར་མི་སྤོས་ཕོར་སོགས་དྲུང་འཁོར་རྣམས་ཀྱིས་བསྐོར་ཞིང་། ཕེབས་མཇུག་ཏུ་སྐུ་ངོ་ཁག་དང་མཁན་ཆེན་བན་ཚང་པ་སོགས་དང་བཅས་དེ་བཞིན་གཤེགས་པ་ཉན་ཐོས་དགེ་འདུན་དང་བཅས་པའི་འཁོར་གྱིས་བསྐོར་བའམ་ཉི་ཟླ་རྒྱུ་སྐར་

གྱིས་བསྐོར་བ་བཞིན་དལ་བུས་ལྟག་སྒོ་ནས་རིམ་བཞིན་གཡས་བསྐོར་གྱིས་སེང་སྒོར་བརྒྱུད་ཤར་སྒོའི་ནང་དུ་གདུང་སྲས་བགྲེས་པས་ཞབས་གཡས་བཞག་པ་དང་། ཆོས་དུང་རིན་པོ་ཆེར་དུང་བཤད་བྱེད་པ་རྩེ་མཐུན་དགོས་པ་གོང་མའི་བླ་དུང་དུ་གྲགས་པ་སོགས་སྔོན་ལམ་བཞིན་མཛད་དེ།
ཁྲི་ཆེན་གྱི་མདུན་ཐད་ཙམ་དུ་ཕྱག་གདན་ཕུལ་ལ་ཕྱག་འཚལ་གྲུབ་ནས། ནུབ་ཀྱི་སྒོ་ཆུང་བརྒྱུད་ཆོས་ཁྲི་མཁས་པ་ཟིལ་གནོན་གྱི་ཁར་བཞུགས་འཁོད་གྲུབ་ནས་ཆོས་སྤྱོད་མཚམས་བཞག་པ་དང་གསུང་རབ་ཞལ་འབྱེད་པ་བདུད་བཟློག་དང་བསྔོ་སྨོན་མདོར་བསྡུས་གྲུབ་ནས་འཇམ་མགོན་ངག་དབང་རྡོ་རྗེ་རིན་ཆེན་གྱིས་སེམས་བསྐྱེད་གསལ་འདེབས་པ་སྔར་ལམ་བཞིན་མཛད་དེ་འཇམ་དབྱངས་ས་སྐྱ་པཎྜིི་ཏས་གསུང་རབ་ཐུབ་པའི་དགོངས་པ་རབ་ཏུ་གསལ་བ་ཞེས་བྱ་བའི་དབུའི་མཆོད་བརྗོད་ནས་སྦྱིན་པའི་ཕར་ཕྱིན་ཡན་དང་།
ཉིན་བར་མར་སྐུ་གསུམ་ཡེ་ཤེས་ཀྱི་རྣམ་བཞག་ཡན་ཆད།
ཉིན་རྗེས་མར་རིགས་དང་དཀྱིལ་འཁོར་རྒྱ་མཚོའི་ཁྱབ་བདག་ཡབ་རྗེ་རྡོ་རྗེ་འཆང་པདྨ་བདུད་འདུལ་དབང་ཕྱུག་མཆོག་ཀྱང་ལྷན་ཕེབས་ཀྱིས་ཆོས་ཁྲིའི་དབུས་སུ་བཞུགས་ཐོག་ངག་དབང་རྡོ་རྗེ་རིན་ཆེན་ཉིད་ནས་སེམས་བསྐྱེད་གསལ་འདེབས་པ་མཛད་པ་ནས་བཟུང་མཇུག་གི་སྦྱར་བྱང་བར་ཐུགས་ཐོག་ནས་ཧ་ཅང་མྱུར་ཆེས་པ་དང་ཧ་ཅང་དལ་བ་དང་ཚིག་སྒྲ་མི་དག་པ་དང་།
གཅོད་མཚམས་ལོག་པ་ལ་སོགས་པ་ཆོས་འཆད་པའི་སྐྱོན་རྣམས་དང་བྲལ་བར་གསུངས་པས།
དེ་འདུས་མཁས་རྨོངས་ཐམས་ཅད་ངོ་མཚར་དུ་གྱུར་རོ། །དེ་སྐབས་སུ་གཞུང་

ས་ཆེན་པོ། བླ་བྲང་རྒྱལ་མཚན་མཐོན་པོ་བ་སོགས་སོ་སོའི་སྐུ་ཚབ་རྩེ་དྲུང་ཆེད་མངགས་ཀྱིས་མཎྜལ་རྟེན་གསུམ་འགྱོགས་དར་ནང་མཛོད་སོ་སོ་ནས་བཀའ་ཡིག་དང་བཅས་དངོས་པོ་གསེར་དངུལ་བཟང་གོས་དར་རས་ཀྱི་ཚན་གྲངས་སོགས་སྔོན་ལམ་བཞིན་སྤམ་མཐོ་བའི་གནང་སྐྱེས་དང་།
གཞན་ཡང་སྐུ་བཞེངས་རིགས། སྡེ་དཔོན་ཁག་དང་། རང་ཁོངས་བླ་ཁག་ལྷ་མི་སྡེ་བཅས་ཕྱོགས་མཐའི་ས་དགོན་ཁག་བཅས་ནས་སྔར་ལམ་འཆར་འཕར་ལེགས་འབུལ་དངོས་སྐྱེས་ངལ་སོས་དབང་པོའི་གན་མཛོད་ལ་ཅོ་འདྲི་བ་ལྟ་བུ་བྱུང་བ་སོགས་ཡབ་རྗེ་རྡོ་རྗེ་འཆང་ནས་ཡོངས་སུ་བསྔོ་བའི་རྒྱས་འདེབས་པར་མཛད་པ་སྐབསའདིར་ལྷ་ཁང་ཁག་དང་།
མགོན་ཁང་རྣམས་དང་བཅས་སྣ་ལྔའི་མཆོད་སྤྲིན་རྒྱ་ཆེ་བ་དང་མངའ་ཞབས་སོགས་མི་དམངས་གང་ཡོད་ལ་སྔར་ལམ་འབྲུ་འགྱེད་དགོས་པ་འདི་སྐབས་གཉེར་དཔོན་དགེ་འདུན་ཡར་འཕེལ་ཞེས་པས་ཤར་སྒོའི་ཕྱི་བཟོ་ཁང་མདུན་འབྲུ་སྤུང་ཧ་ཅང་ཁྱོན་ཆེ་བའི་ཁར་གཉེར་དཔོན་ལས་བཅས་གདན་བརྒྱབ་སྟེ།
བསྡད་ཐོག་བཤམས་ནས་ཚོགས་པ་དང་། མི་མང་ཁྲི་ཕྲག་ཏུ་ལོངས་པར་འབྲུ་ཇི་ཙམ་བརྒྱབ་ཀྱང་། གཉེར་ལས་རྣམས་ཀྱི་གདན་ལ་ཐོ་རེག་གང་ཡང་མ་བྱུང་བ་འཕྲོ་ལྷག་འབོར་ཆེན་བསྡུ་རྒྱུ་བྱུང་ཚུལ།
དེ་སྐབས་ཀྱི་བགྲེས་པོ་རྣམས་ཀྱི་གསུང་རྒྱུན་ལས་བྱུང་བ་ལྟར་དང་། དེ་ནས་ཡབ་རྗེ་མཆོག་དང་མཁན་ཆེན་དཔོན་སློབ་བན་ཚང་པ་བཅས་ཆོས་ཁྲིའི་མདུན་དུ་བཞེངས་ཏེ་མཎྜལ་རྟེན་གསུམ་བཀྲ་ཤིས་རྫས་རྟགས་རྒྱལ་སྲིད་སྣ་བདུན་གྱི་བཤད་པ་དང་ཞབས་བརྟན་ཤིས་བརྗོད།
གཙོ་ཐབས་

པས་ཞྭ་གཡབ་དང་ཀི་སྒྲ་ཕོ་བྲང་དུ་ཕེབས་ཚུལ་བཅས་འཁོད་མིན་ལ་མ་ལྟོས་པར་དེ་སྔ་མེ་སྟག་ལོར་ཡབ་རྗེ་རྡོ་རྗེ་འཆང་སྐུ་མཆེད་ཀྱི་ལམ་ཇི་ལྟ་བ་བཞིན་མཛད་ནས། ངག་དབང་རྡོ་རྗེ་རིན་ཆེན་ཉིད་ཚོམས་དམར་དུ་རྒྱན་འགྲེམ་དང་བཅས་བླ་ཆེན་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་ལ་མངའ་གསོལ་ཏེ།
ཡབ་རྗེ་སྐུ་མཆེད། བླ་ཁག ལྷ་སྡེ་མི་སྡེ་བཅས་ནས་ལེགས་འབུལ་སོགས་སྔོན་ལམ་བཞིན་མཛད་གྲུབ་མཚམས། ཉེ་འཁོར་སོགས་ཆོས་གཞི་སོ་སོའི་གཞས་དང་།
གཟིགས་འབུལ་རིགས་རིམ་བཞིན་ཟླ་གཅིག་ལྷག་ཙམ་གྱི་རིང་ལ་ཕུལ་ཡོད་ཅིང་། རིང་མིན་གཅེན་པོ་བདག་ཁྲི་རྡོ་རྗེ་རིན་ཆེན་མཆོག་དང། འཇམ་དབྱངས་ཐེག་ཆེན་དབང་སྡུད་བཀྲ་ཤིས་རིན་ཆེན་སྐུ་མཆེད་གཉིས་རྒྱལ་ཁབ་ཆེན་པོར་གསར་མཇལ་ཞུ་བར་སྔར་ལམ་ཕྱག་གཉེར་བན་ཚང་པ་ཇ་ཡས་ཇ་མས་སོགས་སྐུ་འཁོར་རྣམས་དང་བཅས་ཚལ་བཞག་སོ་སོར་སྒར་སྒྲིགས་ཀྱིས་ཆིབས་བསྒྱུར་ཚུལ་རྣམས་ཆུ་ལུག་ཡབ་རྗེ་སྐུ་མཆེད་ཀྱི་ཕེབས་ལམ་ཇི་ལྟ་བར་མཛད་ཚུལ་ལྷ་ལྡན་དུ་བཞུགས་མཚེར་གང་དུ་གནང་མི་གསལ་ཡང་གཞུང་ས་མཆོག་ནས་ཐབ་བསུ་ཕེབས་བསུ་རྩེ་ཤོད་མགྲོན་གཉེར་སོ་སོའི་ཇ་ཞུས་མཚམས་དར་བཅས་བསྩལ་བ་དང་།
དེ་ནས་རིང་མིན་དེ་དུས་ཀྱི་གོང་ས་རྒྱལ་དབང་ཐམས་ཅད་མཁྱེན་པ་བློ་བཟང་མཁས་གྲུབ་རྒྱ་མཚོ་དང་སྲིད་སྐྱོང་མཚོ་སྨོན་གླིང་པ་ངག་དབང་འཇམ་དཔལ་ཚུལ་ཁྲིམས་རྒྱ་མཚོ་ཟུང་གི་མཇལ་ཕྱག་ཁྲི་མཇལ་རྣམས་རིམ་པར་མཛད་དེ།
མཎྜལ་རྟེན་གསུམ་མཇལ་དར་དངོས་སྐྱེས་ཀྱི་འབུལ་ཚན་སོགས་སྔར་ལམ་བཞིན་

ཕུལ་ཐོག་རྩེ་ཤོད་སོ་སོ་ནས་གསོལ་སྟོན་དང་བཞུགས་མཚེར་དུ་སྔ་བར་ཕྱི་གསུམ་གྱི་ཟུང་ཆས་རྒྱ་ཆེ་བ་དང་དེ་ནས་རིང་མིན་ཐོན་ཕྱག་ཐོག་མཇལ་སློག་ཐོན་གནང་དང་། ཐབ་སྐྱེལ་ཇ་ཞུས་མཚམས་དར་ཕེབས་སྐྱེས་བཅས་གསོལ་བསྩལ་རྣམས་དང་བཅས་པ་ཉེ་དུས་ཆུ་ལུག་ལམ་ཇི་ལྟ་བ་བཞིན་ཡིན་འདུག་ཅིང་།
ལྷ་ལྡན་དུ་ཇོ་ཤཱཀ་རྣམ་གཉིས་དང་རྩེ་པོ་ཏ་ལ་བཅས་པར་མཆོད་འབུལ་གནས་གཟིགས་སོགས་མཛད། གཞུང་སའི་ཞབས་བརྟན་སོགས་ཐོན་པ་གཞིར་གྲུབ་ཀྱང་འདི་ནང་མ་གསལ་བ་ནས་ལྷོ་གནས་བརྒྱུད་གདན་སར་ཕེབས་ཅིང་འདི་སྐབས་ཙམ་ལ་མདོ་སྨད་ཕྱོགས་ནས་ཀུན་གཟིགས་འཇམ་དབྱངས་མཁྱེན་བརྩེ་དབང་པོ་མཆོག་དང་།
དཔལ་རྒྱུན་གྱི་དབང་པོའི་ཆོས་གྲྭ་ནས་གཟིམ་འོག་སྤྲུལ་སྐུ་བསྟན་འཛིན་སྙན་གྲགས།
ཞྭ་ལུ་རི་ཕུག་བསྟན་སྐྱོང་། སྡེ་དགེ་ས་དབང་བླ་མ་ཀུན་དགའ་སངས་རྒྱས། སྡེ་དགེ་བླ་མ་ངག་དབང་རིན་ཆེན་སོགས་མཁས་གྲུབ་ཆེན་པོ་དེ་རྣམས་སྔ་ཕྱིར་གདན་ས་འདི་ཉིད་དུ་ཕེབས་སྐབས་ཡིན་འདུག་པར།
ཡབ་རྗེ་སྐུ་མཆེད་དང་ཁྱད་པར་རྗེ་འདི་བཅས་པར་དབང་ཁྲིད་བྱིན་རླབས་རྗེས་གནང་ལུང་བཅས་རབ་ཏུ་མང་བ་གསན་ཚོད་ཀྱི་ད་ལྟ་སྒྲུབ་བཏུས་སོགས་ཀྱི་བརྒྱུད་ཡིག་རྣམས་སུ་འཇམ་དཔལ་གཞོན་ནུ་རྡོ་རྗེ་རིན་ཆེན་དེས་བདག་ལའང་གསུངས་པ་མང་དུ་གནང་བ་སོགས་ཕལ་ཆེར་འདི་སྐབས་ཡིན་ཚོད་དང་།
སྔ་ཕྱི་ལམ་འབྲས་ཐེངས་མང་དུ་གནང་ཐོག་བདག་གི་བླ་མ་རྗེ་བཙུན་གྲུབ་པའི་དབང་མོ་སྐལ་བཟང་ཆོས་ཀྱི་ཉི་མས་ཀྱང་ལམ་འབྲས་ཚོགས་བཤད་འདི་སྐབས་གསན་

ཞིང་། གཞན་གཅེན་པོ་རྡོ་རྗེ་རིན་ཆེན་ནས་གསན་པའི་ཆོས་གོང་དུ་བཤད་པ་རྣམས་ནས་ཟབ་ཆོས་རེ་གཉིས་མ་གཏོགས་བདག་ཅག་གི་དཔལ་ལྡན་བླ་མ་དེ་ཉིད་ཀྱིས་ཀྱང་ཕལ་ཆེར་བུམ་པ་གང་བྱོ་གསན་པ་རྣམས་བདག་གིས་ཀྱང་གང་ཙམ་ཐོབ་པ་སྐལ་བ་བཟང་བར་མཆིས།
ངག་དབང་རྡོ་རྗེ་རིན་ཆེན་འདི་ཉིད་ཁྲི་ཐོག་ལོ་གསུམ་བཞུགས་པ་དེ་བར་ཕུར་སྒྲུབ་མདོས་ཆེན་སོགས་སློབ་དཔོན་རྟག་པར་མཛད་ཅིང་། འདི་ཉིད་ཀྱི་སྒྲིགས་ལམ་ཀུན་སྤྱོད་རྣམས་ཉམས་མེད་ཁར་སྔ་ཕྱིར་ཉམས་གསོ་གསར་བཞེངས་ཀྱང་ལྷ་ཐིལ་མཐོང་ཡངས་ཀྱི་ཟངས་ཁྲ་ཁྱམས་ལྷོ་བྱང་གཉིས་ཀྱི་ལྕགས་ཁྲ་ཕུར་ཁང་།
ཁྱམས་སྟོད་ཚོམས་ཆེན་ལྷོ་བྱང་སོགས་ཀྱི་ཚོགས་གདན་རིགས་ཉམས་གསོ་མང་དུ་གནང་ཞིང་།
ད་ལྟ་གདུང་བརྒྱུད་རྣམས་ཟོར་ལས་མཛད་སྐབས་སོགས་ལ་འགྲེམ་པའི་འཇམ་མགོན་ཨ་མེས་ཞབས་ཀྱི་སྔགས་ཐང་རྙིང་གྲས་ཇི་ལྟ་བའི་སྔ་ཐང་གསར་བྲིས་འདི་རྣམས་འདྲེན་མཆོག་རྡོ་རྗེ་རིན་ཆེན་ཉིད་དང་།
བཀྲ་ཤིས་རིན་ཆེན་ལྷན་རྒྱས་ཀྱིས་གསར་བཞེངས་ཡིན་ཚུལ་བརྗོད་པ་དང་། གཞན་ཡང་དབུ་རྩེ་སོགས་ཀྱི་རྒྱ་ཕིབས་ཀྱི་ཤིང་ཆ་བརྗེ་བ་རྔ་ཐུག་སྒྲུབ་སྡེ་གོང་འོག་སོགས་ལ་གསར་བསྐྲུན་དང་ཉམས་གསོ་མང་བ་བཅས་མཛད་ནས་ཤིང་སྦྲུལ་ལོ་ཁྲི་སྐྱོང་དགོངས་ཞུ་མཛད་ནས།
ཕུན་ཚོགས་གླིང་འདིར་བདག་ཁྲི་རིམ་ཕེབས་ཀྱི་དབྱར་ས་ཡིན་ཡང་དེ་སྐབས་བཞུགས་ཡུལ་ཆེར་མེད་པ་ལྟ་བུ་འདི་ཉིད་དུ་གཏན་ཆགས་ཏེ་བཞུགས་ཡུལ་གནང་མུར།
གུ་རུ་པདྨས་སྦས་ཡུལ་ཁ་འབྱེད་པ་དང་གཏེར་སོགས་འདོན་པར་ཕེབས་ཚུལ་གསུང་པ་འདི་གར་

ཆེ་ཕྲ་ཀུན་གྱིས་བཤོལ་འདེབས་ཇི་ལྟ་ཞུས་ཀྱང་མ་གསན་པར་ཀོང་པོའི་ངོས་སུ་ཕེབས་ཏེ། གདུལ་བྱ་རྣམས་བསོད་ནམས་དམན་པས་པདྨ་བཀོད་ཆུང་བྱ་བར་ཕེབས་རྩིས་ལ་ཕེབས་མ་ཐུབ་པར་གནས་དེར་སྔར་མེད་ཀྱི་བྲག་གཡང་ཀོ་ཐག་གི་སྐས་ཅན་དང་གཏེར་གྱི་ལྡེ་མིག་ཡིན་ཚུལ་བྲག་རྡོ་རྗེའི་བྱ་ཁྱུང་འདྲ་བ་ནུབ་ཤུལ་སོགས་ད་ལྟ་ཡང་མཇལ་རྒྱུ་ཡོད་སྐད་དང་།
དེ་སྐབས་སུ་ལའང་རྒྱུས་མེད་ཀྱི་བྲག་ལམ་རྣམས་སུ་ཕེབས་སྐབས་ཉིད་ཀྱི་ཉེར་དཔྱད་ཤངས་རྒྱུ་སྐྱ་ལེབ་ཞིག་ཡོད་པ་གར་ཕེབས་ཀྱི་སྔོན་བྲག་ཕུག་སོགས་ཀྱི་ནང་དུ་སླེབས་ཡོང་ཚུལ་ཀྱང་ཟེར།
གྲུབ་དབང་འདི་ཉིད་སྔོན་གྱི་གཏེར་ལུང་དུ་མར་མཚན་ཟུར་ཙམ་གསལ་བ་བྱུང་བ་ལ་དཔག་ན་ཟབ་གཏེར་མང་བར་བཞེས་རྒྱུ་ཡོད་ངེས་ཀྱང་ཅུང་ཟད་རྟེན་འབྲེལ་འཆུག་རྐྱེན་ལྟ་བུར་སོང་ཞིང་།
དེ་སྔ་རྗེ་འདི་ཉིད་རབ་བྱུང་ཡིན་ཀྱང་། དེ་སྐབས་ལུང་གསལ་ལྟ་བུ་ཡིན་ཤག་ལ་གཟུང་མ་རྣམ་སྲས་སྒྲོལ་མ་ཁབ་ཏུ་བཞེས་ཏེ།
དགེ་བསྙེན་རྡོ་རྗེ་འཛིན་པའི་ཚུལ་གྱིས་འདིར་ཕེབས་ཀྱིས་ཕུན་གླིང་དུ་བཞུགས་ཏེ། འཁྲུལ་ཞིག་གི་སྤྱོད་པ་བསྐྱངས་ཤིང་དབང་ལུང་འཆད་སྤེལ་ཐོ་ཙམ་གནང་ཞིང་ཚོགས་ཕེབས་སོགས་ལ་རྒྱ་ཆེར་ཕེབས་སྐད་མེད་འདུག་པ་དང་།
དྭགས་ཀོང་མིན་པའི་གཞན་ཡང་ལྷོ་རོང་ཁུལ་འགོ་ཡུལ་སྟོད་སོགས་ཕྱོགས་ཕེབས་ལན་ཁ་རེ་སོགས་ཕེབས་པར་སྤ་གྲོ་སྟག་ཚང་དུ་ཕུར་བཟློག་ཞིག་མཛད་སྐབས་གཏོར་ཆེན་ཁྲག་རློན་ལྟར་ཉེར་ཞིང་ཟོར་འཕེན་སྐབས་མདའ་ཟོར་ཤིན་ཏུ་སྲ་བས་བྲག་ལ་ཟུག་པ་དང་།
འགྲིག་གི་མཚོ་མོ་གྲེས་དུང་དུ་གཏེར་བུམ་སྦ་བ་དང་

ཁྲུས་གསོལ་རབ་གནས་མཛད་པའི་མོད་ལ་མཚོ་ཁ་ལུད་ཅིང་མདོག་ཟངས་སུ་བསྒྱུར་ཚུལ་སོགས་སྔ་ཕྱི་གྲུབ་མཚན་ཀྱང་ཅི་རིགས་སྟོན་པར་མཛད་ནས་དགུང་གྲངས་ཞེ་དགུ་པ་མེ་ཡོས་ཆུ་སྟོད་ཟླ་བའི་ཚེས་བཅུ་བདུན་གྱི་ཐོ་རངས་མཁའ་འགྲོའི་ཚོགས་དཔོན་དུ་ཞི་བར་གཤེགས་པའི་ཚུལ་བསྟན་ཅིང་དགོངས་རྫོགས་ཞབས་རྗེས་རྣམས་ཕུན་གླིང་བླ་བྲང་ནས་བསྒྲུབས་ཏེ།
ད་ལྟར་བརྩེ་ཆེན་ལྷ་ཁང་དུ་བཞུགས་པའི་དངུལ་གདུང་གདན་ཁྲི་དང་རྒྱན་སྤྲོས་གསེར་ཟངས་རིན་ཆེན་དུ་མའི་ཕྲ་རྒྱན་གྱིས་ཕྱུག་པ་འདིའི་ནང་ཞུགས་དམ་པ་གང་ཉིད་ཀྱི་སྤུ་རུས་ཀྱི་གདུང་ཚྭ་ལས་རྩ་གསུམ་རྒྱ་མཚོའི་སྣང་བརྙན་ཇི་སྙེད་ཀྱིས་མཚོན།
རིང་བསྲེལ་རྣམ་བཞིས་ཕྱུར་བུར་གཏམས་པ་མཆོད་ཚོགས་དང་བཅས་པར་བདག་ཆེན་ཀུན་དགའ་བསོད་ནམས་ཆོག་གྲྭ་དང་བཅས་ནས།
རབ་གནས་རྒྱས་པར་བསྩལ་བ་འདི་དང་ལོ་དུས་ཀྱི་མཆོད་པར་དཔལ་ཆེན་རྡོ་རྗེ་གཞོན་ནུའི་སྒྲུབ་མཆོད་ལྷོ་བྱང་འདུས་སྤྱིར་དུས་ཆེན་ཐོག་སྔར་ལམ་བཞེས་ཐུག་མང་ཇ་ཞབས་སྐོར་བཅས།
དེ་སྐབས་སུ་དགོས་པའི་རྒྱལ་མཚན་འཕན་གདུགས་སོགས་གོས་རྙིང་འབའ་ཞིག་ལས་གསར་བསྐྲུན་བདུན་ཚན་རེ་ལ་སོགས་པ་གཏོང་རྟེན་སྒོ་རུམ་ཏང་ཀ་བཅས་ཀྱི་ས་ཞིང་རུ་ཁག་སོགས།
ལྷ་སྤྱིར་སྦྱོར་འཇགས་ཀྱི་དེང་སྐབས་ཀྱང་ཉམས་མེད་གཏོང་བཞིན་པ་འདི་རྣམས་དང་གཞན་ཡང་རབ་སྟོན་སོགས་ལ་འགྲེམ་པའི་གོས་སྐུ་གཡུལ་ཐང་བརྒྱ་རྩ་དང་དབྱར་སྟོང་ཚོགས་གུར་སོགས་ལ་ཉམས་གསོ་མང་བར་སྐྱབས་མཆོག་དེ་ཉིད་ཀྱི་གཟུང་མ་

རྣམ་སྲས་སྒྲོལ་མ་ལྟོས་བཅས་ནས་བསྒྲུབས་ཏེ་རྣམ་སྒྲོལ་རང་ནི་རང་ཡུལ་དུ་ཕྱིར་ལོག་གོ །

ཕུན་ཚོགས་ཕོ་བྲང་གི་གདུང་རབས་བཤད་པ།དེ་རྣམས་ཀྱིས་གྲུབ་མཆོག་རྡོ་རྗེ་རིན་ཆེན་གྱི་རྣམ་ཐར་མདོར་བསྡུས་ཅུང་ཟད་བརྗོད་ཟིན་པ་ཡན་ཆད་ཡབ་རྗེ་སྐུ་མཆེད་ཟུང་ཐུགས་འདོད་གཅིག་གྱུར་ལ་བརྟེན་གྲུབ་དབང་བཛྲ་རཏྣའི་ཡབ་དངོས་ཨ་ནན་རཏྣ་ཡིན་འདུག་ཀྱང་སོ་སོར་དབྱེ་བ་མ་གནང་ཞིང་འདི་མན་ནས་སྒྲོལ་མ་ཕོ་བྲང་དང་ཕུན་ཚོགས་ཕོ་བྲང་ཞེས་གཉིས་སུ་གྱེས་འདུག་པ་འདི་བཞིན་བྱུང་འདུག་པ་ནི།
བཟང་པོ་དཔལ་ལ་ཡུམ་མི་གཅིག་པའི་གདུང་སྲས་མང་དུ་བྱུང་བ་རྣམས་ཀྱི་བགྲེས་ཤོས་གཞི་ཐོག་མཁས་བཙུན་པ་ཆེན་པོས།
གཅུང་པོ་རྣམས་ལ་བླ་བྲང་སྒོ་བཞིར་གནང་བ་ལྟ་བུས་རིམ་བཞིན་བརྗོད་རྒྱུར་གོང་མདོར་བསྟན་སྐབས་སྨྲོས་པ་བཞིན།
ཐོག་མར་ཕུན་ཚོགས་ཕོ་བྲང་གི་གདུང་རབས་སམ་གྲུབ་དབང་ཨ་ནན་རཏྣའི་རིགས་སྲས་རྣམས་ཕུན་གླིང་དུ་བཞུགས་པ་འདིར་འབྲེལ་ཆགས་སུ་བརྗོད་ན།༡ རྗེ་བཙུན་མ་རྟ་མགྲིན་དབང་མོ།དེ་ཡང་ཡབ་རྗེ་སྔགས་འཆང་ཀུན་དགའ་རིན་ཆེན་གྱི་བཙུན་མོ་ཡོངས་གྲགས་ཀྱི་གཉིས་པ་བསམ་ལྟེ་མ་ཡུམ་མཆོག་ཉི་ཟླ་དབང་མོར་གྲགས་

པ་ལས། རིགས་སྲས་གདུང་སྲས་ཟུང་དང་རྗེ་བཙུན་མ་སྐུ་མཆེད་གསུམ་བཅས་ལྕམ་སྲིང་ལྔ་ཙམ་འཁྲུངས་པ་ལས། གཅེན་མོ་སྐུ་བགྲེས་པ་ནི་བདག་གི་སྐྱབས་གཅིག་རིགས་བརྒྱའི་ཁྱབ་བདག་རྗེ་བཙུན་རྟ་མགྲིན་དབང་མོ་སྐལ་བཟང་ཆོས་ཀྱི་ཉི་མ་དེ་ཉིད་ནི།
མེ་སྤྲེལ་ལོར་སྐུ་བལྟམས་པ། གཞོན་ནུ་ནས་གཅེན་པོ་རྡོ་རྗེ་རིན་ཆེན་དང་ལྷན་དུ་གུས་པའི་དཔོན་སློབ་ཡོངས་འཛིན་མ་ཏིས་མུ་ཏྲ་དེ་ཉིད་གནས་ཀྱི་སློབ་དཔོན་དུ་བསྐོ་བཞག་བསྩལ་བར་བསྟེན་གནང་གིས་ཀློག་འདོན་ཆོས་སྤྱོད་རྣམས་རྗེ་བཙུན་མ་ཡིན་ཡང་སྐུ་གདུང་དང་འདྲ་བར་སྦྱོང་བརྡར་གནང་བ་དང་།
གཞན་ཡང་ཀུན་རིག་ནཱ་རོ་མཁའ་སྤྱོད་དགེས་རྡོར་ཕུར་པ་སོགས་ཀྱི་མངོན་དཀྱིལ་དང་ཕུར་ཆུང་གཏོར་བསྔོ་ཆེན་མོ་བསྐང་བ་འགོ་ལུགས་བསྟོད་སྙིང་ཕུར་བཟློག་སོགས་མང་བ་རྣམས་ཀྱི་ཆོ་ག་ཕྱག་ལེན་དབྱངས་རོལ་སོགས་ཚང་མ་ཐུགས་སུ་ཆུད་པར་མཛད་ཅིང་།
བར་སྐབས་རྣམས་སུ་ཡབ་རྗེ་སྐུ་མཆེད་ཟུང་དང་ངག་དབང་ཀུན་དགའ་རྒྱལ་མཚན་སོགས་ལས་ཕུར་དབང་བདེ་མཆོག་ནག་པོ་ལུགས་མཁའ་སྤྱོད་མའི་ཆོས་སྐོར་མང་དུ་གསན་ཅིང་།
འདྲེན་མཆོག་རྡོ་རྗེ་རིན་ཆེན་ལས་ལམ་འབྲས་ཚོགས་བཤད་འཇིགས་བྱེད་མགོན་པོ་ཡི་ཆོས་སྐོར་རྣམས་དབང་རྗེས་གནང་ལུང་ཁྲིད་བཅས་ཆ་ཚང་བ་དང་།
སྒྲུབ་ཐབས་བརྒྱ་རྒྱམ་དང་རྗེས་གནང་ཟུར་བཀའི་རིགས་རྣམས་སྒྲུབ་ལུང་བཅས་ཕལ་ཆེར་བུམ་པ་གང་བྱོར་གསན་འདུག་པ་དང་།
གཤེར་དམར་ལྷ་བཅུ་གསུམ་སོགས་དང་རྡོ་རྗེ་ཕྲེང་བ་ཞལ་གྱི་ཆོས་སྐོར། དམར་པོ་སྐོར་གསུམ་བེ་བུམ། ས་སྐྱ་བཀའ་འབུམ་སོགས་བཀའ་འབུམ་རིགས་ཙམ་མ་གཏོགས་གཞན་རྡོ་རྗེ་རིན་ཆེན་གྱི་གསན་སྐོར་ཕལ་ཆེར་

བཞུགས་ཤིང་། ཨེ་ཝཾ་ཆོས་ལྡན་གྱི་ཕན་ཁང་མཁན་རིན་པོ་ཆེ་བྱམས་པ་ཀུན་དགའ་བསྟན་པའི་བློ་གྲོས་ལས་གསུང་ངག་རིན་པོ་ཆེའི་སློབ་བཤད་རྫོགས་པར་གསན་པ་དང་། སྤྱི་བཀའ་རྡོ་རྗེ་ཕྲེང་བའི་དབང་ཆེན་ཞེ་ལྔ།
འཇམ་མགོན་མཁྱེན་བརྩེ་དབང་པོ་ལས་སེང་གདོང་ཉེར་ལྔའི་དབང་ལུང་། དཔོན་སློབ་ངག་དབང་རིན་ཆེན་ལས་དམར་པོ་སྐོར་གསུམ་གྱི་རྗེས་གནང་ཚང་མ། ས་དབང་བླ་མས་མཛད་པའི་དེ་སྐོར་གྱི་དཔེ་ལུང་སོགས་མང་དུ་གསན་ཅིང་།
ཡི་དམ་ཀྱཻ་རྡོ་རྗེ་དང་། ནཱ་རོ་མཁའ་སྤྱོད། རྡོ་རྗེ་ཕུར་པ། གུར་མགོན། ལྷ་མོ་རིག་བྱེད་མ། ཕྱག་རྡོར། འབྱུང་འདུལ་རྣམས་ཀྱི་བསྙེན་པ་བཅུ་ཆའི་སྦྱིན་སྲེག་བཅས་མཐར་ཕྱིན་པ་མཛད་ཅིང་།
དབང་ལུང་འཆད་སྤེལ་སོགས་ནི་མཐོ་དམན་དྲག་ཞན་ཆེ་ཕྲ་ཚང་མས་ཞུས་ཀྱང་ཉིད་ཀྱིས་མ་གསན་ན་མ་གཏོགས་མི་ཡོང་གསུང་སྲོལ་མེད་པས། ཀུན་གྱིས་ཆུ་འཆུ་བ་ལྟར་བླང་ཆོག་པར་མཛད་ཅིང་། དེ་ལྟ་བུས་ཐུགས་བྲེལ་མེད་ཚེ་ཕྱག་དཔེ་ཁོ་ན་གཟིགས་རྟོག་གིས་གཙོ་བོར་བཀའ་འགྱུར་ཡོངས་རྫོགས་ཐེངས་གཉིས་ཙམ་ཀློག་འདོན་མཛད་ཅིང་།
དེ་སྐབས་འདུལ་བའི་ལུགས་སོགས་ཀྱི། བདག་ཅག་གི་སྟོན་པའི་སྐྱེས་རབས་རྣམ་ཐར་ངོ་མཚར་གཟིགས་པའི་ཚེ་སྤྱན་ཆབ་ཁོ་ན་མཛད་ཅིང་།
གཞན་ཡང་གདུང་རབས་ཆེན་མོའི་སྔགས་འཆང་ཆེན་པོའི་རྣམ་ཐར་ངོ་མཚར་རྒྱ་མཚོ་ལ་སོགས་དམ་པ་གོང་མའི་མཛད་སྤྱོད་ངོ་མཚར་ཅན་དག་གཟིགས་པ་ན་སྤྱན་ཆབ་གསུང་བགྲོས་ཀྱང་མི་ཐོན་སྐད་མཛད་པ་འདི་དག་ནི།
ཐུགས་རྒྱུད་བྱང་ཆུབ་སེམས་ཀྱིས་བརླན་པས། བཅོས་མིན་གྱི་དད་པ་དང་ངེས་འབྱུང་གཏིང་ནས་གཡོ་བའི་

རྟགས་གཞན་ལས་རྨད་དུ་བྱུང་བ་སྟེ། སྔོན་གྱི་དུས་སུ་ཇོ་བོ་རྗེ་དཔལ་ལྡན་ཨ་ཏི་ཤ་ཉིད་ཞལ་བཞུགས་དུས། དགེ་བཤེས་སྟོན་པའི་དྲུང་དུ་སྐུ་མཆེད་གསུམ་དང་ཁམས་ལུང་པའི་སློབ་མ་ཡིན་པའི་བཙུན་པ་ཞིག་མཇལ་དུ་བྱུང་བ་ལ།
སྟོན་པས་པོ་ཏོ་བ་ཁོ་ཅི་མཛད་ཀྱི་འདུག་གསུངས་པས་ཁོང་དགེ་འདུན་བརྒྱ་ཕྲག་མང་པོ་ལ་ཆོས་གསུངས་ཀྱི་གདའ་ཞུས་པས་འོ་ངོ་མཚར་ཆེ་དེ་ཡང་གཅིག་ཡིན་གསུངས། དགེ་བཤེས་ཕུ་ཆུང་པ་ཁོ་ཅི་མཛད་ཀྱི་གདའ་གསུངས་པས།
ཁོང་རང་གཞན་གྱི་ཡོ་བྱད་མང་པོས་རྟེན་གསུམ་འབའ་ཞིག་བཞེངས་ཤིང་གདའ་ཞུས་པས། སྔར་བཞིན་གསུངས། དགོན་པ་བ་ཁོང་ཅི་མཛད་ཀྱི་གདའ་གསུངས་པས། ཁོང་སྒོམ་འབའ་ཞིག་མཛད་ཀྱི་གདའ་ཞུས་པས་སྔར་བཞིན་གསུངས།
ཁམས་པ་ལུང་པ་ཁོང་ཅི་མཛད་ཀྱི་གདའ་གསུངས་པས། ཁོས་ས་གྲོག་ཁ་རེ་རུ་བཞུགས། དབུ་བཏུམས་ཏེེ་བཤུམ་པ་འབའ་ཞིག་མཛད་ཀྱི་གདའ་ཞུས་པས་སྟོན་པས་དབུ་ཞྭ་ཕུད་ཐུགས་ཀར་ཐལ་མོ་སྦྱར་སྤྱན་ཆབ་མང་པོ་ཕྱུང་ནས་ཤིན་ཏུ་ངོ་མཚར་ཆེ་ཆོས་བྱ་བ་དེ་ཁོང་གིས་བྱས་པ་ཡིན།
འདིའི་ཡོན་ཏན་མང་པོ་བཤད་རྒྱུ་ཡོད་དེ་ད་ལྟ་བཤད་ན་ཁོང་མི་མཉེས་པ་འདུག་གསུངས་པའི་ལོ་རྒྱུས་དེང་སང་གི་དུས་ཚོད་མིག་ལ་ཐལ་བ་ལྟ་བུ་ཤོར་ན་མ་གཏོགས་དད་དང་ངེས་འབྱུང་གིས་མཆི་མ་འབྱིན་པ་ནི་སྲིད་པ་ཙམ་ན་ཤིན་ཏུ་ངོ་མཚར་བའི་རྣམ་ཐར་དུ་ཤེས་པར་བྱའོ།
།དེང་དུས་ཀྱི་བླ་སྤྲུལ་ཕལ་ཆེ་བས་མི་མཁྱེན་ཀྱང་མཁྱེན་པའི་ཚུལ་དང་མ་གྲུབ་ཀྱང་གྲུབ་པའི་ཚུལ།
མངོན་ཤེས་མེད་ཀྱང་ཡོད་ཚུལ་སོགས་མཛད་པར་ཀུན་གྱི་ཕྱག་

ལེན་དུ་ཤར་མར་སྡེབས་པ་དེ་ལྟར་ལགས་ཀྱང་བདག་གི་བླ་མ་དེ་ཉིད་ནི་གོང་མ་རྣམས་ལས་ལྡོག་ཏེ་ཅི་ཡང་མི་མཁྱེན་པའི་ཚུལ་ཁོ་ན་སྟོན་པར་མཛད་དེ། གོ་དོན་སོགས་ཀྱི་ཆ་འགའ་ཞིག་ལ་བཀའ་འདྲི་ཞུས་ཀྱང་ཚུར་འདྲི་བ་སྐད་མཛད་པ་དང་ངེད་ལ་མངོན་ཤེས་མེད་ཅེས་རྒྱུན་བར་བཀའ་སྩོལ་ཞིང་ནན་ཏར་ཞུས་ན་ཤོ་མོ་གཟའ་བདུན་འཁོར་སྤར་མོ་སོགས་མཛད་དེ་གང་བབས་གསལ་བར་གསུངས་པར་ཐོས་ཤིང་ཡང་སྙིང་གང་གསུངས་ཐམས་ཅད་ཐོག་ཏུ་འབབས་ཡོང་ཞིང་།
དབང་རྗེས་གནང་ཁྲིད་ལ་སོགས་མང་པོ་སྔོན་གྱི་དཔེ་རྙིང་འཆིངས་མདོར་བསྡུས་ཙམ་ཡར་ལེན་མར་ལེན་མང་དུ་དགོས་པ་རྣམས་ཀྱང་ཆད་ལྷག་མེད་པར་ཐོགས་མེད་དུ་གསུངས་པ་ལས་ཐེ་ཚོམ་ཅུང་ཟད་ཀྱང་མི་མངའ་ཞིང་།
ལྗགས་ལུང་གནང་སྐབས་ཧ་ཅང་མྱུར་ཆེས་པས་ཚིག་མི་གསལ་བ་དང་དལ་ཆེ་བས་མི་ལྷོགས་པ་ལྟ་བུ་མ་ཡིན་པ། ཚིག་སྒྲ་དག་ཅིང་གསལ་བ་རིང་ཐུང་གཅོད་མཚམས་རྣམས་བར་འབྱེད་ཅིང་།
སྐབས་རེ་ཆོས་ཞུ་བ་རྣམས་ལ་གཟིགས་ཤིང་བཞད་མོ་མཛད་བཞིན་དུ་ཐལ་ལེ་གསུངས་པས། པོ་སྟི་གཅིག་ཙམ་ཚེགས་མེད་པ་སྲིབ་ཙམ་ལ་གནང་གྲུབ་ཡོང་བ་སོགས་ངེས་དོན་གྱི་རྗེ་བཙུན་མ་འདི་ལྟ་བུ་ནི། ཁོ་བོས་ཀྱང་དབུས་གཙང་ཁམས་གསུམ་གང་དུ་སྔར་ཕན་མཐོང་མ་མྱོང་ཞིང་།
དབང་ཆེན་རྣམས་དང་རྗེས་གནང་བྱིན་རླབས་སོགས་གང་མཛད་ཀྱང་སླ་ཆོས་གཏན་ནས་མི་མཛད་པར། འགོའི་མཆོད་བཤམས་སོགས་ནས་བཟུང་མཇུག་ཆོག་བར་ལ་གཞུང་ནས་བཤད་པ་བཞིན་ནན་ཆེར་མཛད་དེ།
དབང་ཆེན་སོགས་ལ་

བཞེངས་ཏེ་སྔོན་གྱི་ཕྱག་ལེན་བཞིན་དབང་རྫས་འགྲིམས་པ་ཕྱག་རྒྱ་སོགས་གང་ཡིན་ཡང་གཅིག་བསྡུས་ལྟ་བུ་མ་ཡིན་པར་སློབ་མ་རེ་རེའི་མདུན་དུ་གནང་བ་སོགས་རྗེ་བཙུན་འདི་ལྟ་བུ་ནི་དོན་དམ་པར་རྡོ་རྗེ་བདག་མེད་མ་དང་།
རྒྱལ་ཡུམ་རྡོ་རྗེ་ཕག་མོ་སོགས་ཀྱི་ངོ་བོར་བཞུགས་པས། ཐ་དད་མ་མཆིས་ཀྱང་བདག་སོགས་ཚུར་མཐོང་གདུལ་བྱའི་སྣང་ངོར་མཐོང་ཚུལ་རགས་ཙམ་དང་སྔོན་དུ་ཡབ་རྗེ་གྲུབ་པའི་དབང་ཕྱུག་པདྨ་བདུད་འདུལ་དབང་ཕྱུག་ནས་མཁའ་འགྲོ་མ་བྱེ་བ་འབུམ་སྡེའི་སྤྲུལ་པ་གཅིག་ཏུ་བསྡུས་པ་ཡིན་པས།
བསྟན་འགྲོ་ལ་ཕན་བདེ་འབྱུང་བར་ལུང་བསྟན་པ་ལྟར། ཐུབ་བསྟན་ལྷ་ཆེན་མཁན་རབས་སོ་བཞི་པ་བྱམས་པ་བཀྲ་ཤིས་ཆོས་འཕེལ།
འཛིང་ཕུ་མཁན་པོ་ཀུན་དགའ་བསྟན་པའི་བློ་གྲོས་རྣམས་ལས་སྡོམ་གསུམ་རིམ་གསན་གྱིས་རྒྱུན་དུ་ཡང་ལམ་འདུས། ལམ་ཟབ་བིར་སྲུང་མཁའ་སྤྱོད་མ་རྣམས་ཀྱི་ཉམས་ལེན་དཔལ་ས་སྐྱའི་ཐུགས་དམ་ཆག་མེད་བཞིར་གྲགས་པ་རྣམས་ཀྱིས་མཚོན་ཚེ་སྒྲུབ་རིགས་སོགས་ཉམས་བཞེས་ཆག་མེད་དུ་མཛད་པ་དང་།
བརྒྱད། བཅུ་བཞི། ཉེར་གསུམ། ཉེར་དགུ་སོགས་ལ་བསྟན་སྲུང་རྒྱ་མཚོར་བསྐང་འཕྲིན་སོགས་ཆག་མེད་མཛད་པ་མཐོང་ཞིང་།
སྔ་ཕྱིར་ལམ་འབྲས་ཚོགས་བཤད་ལན་མང་བ་བདག་སོགས་ལ་ལམ་འབྲས་སློབ་བཤད་ཡོངས་རྫོགས་ལན་གཉིས། སྤྱི་བཀའ་རྡོ་རྗེ་ཕྲེང་བའི་དབང་ལན་གསུམ་ཙམ་མཁའ་སྤྱོད་སྐོར་གསུམ་དང་། ལྷག་པར་ནཱ་རོ་མཁའ་སྤྱོད་མའི་བྱིན་རླབས་ཁྲིད་ལུང་བཅས་ཤིན་ཏུ་མང་བ་གཞན་ཡང་བདེ་མཆོག་ལུ་ནག་དྲིལ་གསུམ།
འཇིགས་བྱེད་རོ་ལངས་བརྒྱད་སྐོར་

དང་ལྷ་བཅུ་གསུམ་མ། གཤེད་དམར་ལྷ་ལྔ། ར་ཁྲིད་མཁའ་འགྲོ་སྙན་བརྒྱུད། ར་སྤོད་རྣམས་ཀྱི་ལུང་དང་། ཀྱཻ་རྡོར་བཀའ་བབས་བཞི། མགོན་པོའི་དབང་ཆེན་ལྔ། གདུགས་དཀར་ཉེར་བདུན་མ། མི་འཁྲུགས་ལྷ་དགུ། སྦྱོང་དཀྱིལ་བཅུ་གཉིས་སོགས་དབང་ཆེན་རིགས་ཤིན་ཏུ་མང་བ།
ཤངས་ཆོས་ནི་གུ་ཆོས་དྲུག་གི་དབང་ཁྲིད་བྱིན་རླབས་སྤོད་ལུང་སོགས། གུར་ཞལ་དམག་ཟོར་མ་སོགས་བསྟན་སྲུང་། རྣམ་སྲས་རིགས་ཅན་བཅོ་ལྔ་སོགས་ནོར་ལྷའི་རིགས་བཅས་ཀྱི་བཀའ་གཏད་རྗེས་གནང་སོགས་གྲངས་ཀྱིས་མི་ལངས་བ་སྩོལ་བར་མཛད་པའི་སློབ་མ་ནི།
དབུས་གཙང་ཁམས་གསུམ་ན་བླ་མ་གྲྭ་པ་ཁྱིམ་བདག་རང་ག་བ་སོགས་བསམ་ལས་འདས་ཤིང་། གདན་ས་འདི་ཉིད་དུ་ནི་བདག་ཁྲི་ཀུན་བསོད་སྐུ་མཆེད་ཡུམ་རྗེ་བཙུན་མ་བཅས་དང་།
ཡབ་རྡོ་རྗེ་འཆང་སྐུ་མཆེད་ཡུམ་རྗེ་བཙུན་རྣམས་དང་། བདག་ཁྲི་འཇམ་དབྱངས་སྐུ་མཆེད་རྗེ་བཙུན་རྣམས་དང་བཅས་ཆོས་སྡེ་ཟུང་གི་མཁན་ཐོག་བཀྲ་ཤིས་ཆོས་འཕེལ་མན་གྱི་མཁན་ཐོག་དང་།
དཔོན་སློབ་སོགས་གྲྭ་བགྲེས་ཕལ་ཆེ་བ་ཉམས་ལེན་སོགས་ཀྱིས་དབེན་ཀྱང་རྗེ་ཉིད་ལ་དད་གུས་ཀྱིས་གསོལ་འདེབས་ལ་བརྩོན་པ་བདག་ལྟ་བུས་མཐའ་རྟེན་པའི་སློབ་མ་དང་ཡང་སློབ་ཀྱིས་ས་སྟེང་ཕལ་ཆེར་དུ་ཁྱབ་པ་འདི་རྣམས་སོ།
།དེ་ལྟའི་རྗེ་བཙུན་དམ་པ་བདག་ཅག་རྣམས་ཀྱི་རྨོལ་དྲུང་དེ་ཉིད་དགུང་གྲངས་དྲུག་ཅུ་རེ་གཅིག་ཏུ་ཕེབས་པ་མེ་སྤྲེལ་ཆུ་སྟོད་ཟླ་བའི་ཚེས་ཉེར་གཅིག་ལ་འཕེལ་རྒྱས་བླ་བྲང་དུ་དགའ་ལྡན་ལྷ་ཡུལ་དུ་སླེབས་སོང་གསུངས་པ་སོགས་

དག་སྣང་དུ་མའི་ངང་ནས་མྱ་ངན་ལས་འདས་པའི་ཚུལ་བསྟན། དགོངས་རྫོགས་ཞབས་འཇུག་རྣམས་ནི་ཕུན་བདེ་དང་འཕགས་བདག་ཕུན་ཕོ་བཅས་ནས་སྒྲུབ་སྐུ་སྤུར་དང་སྤུ་རུས་ཕེབས་བསུ་སྐྱེལ་སོགས་ལ་མཆོད་ཕྲེང་སོགས་གདུང་རྒྱུད་བཞིན་མཛད་ཅིང་།
ཞལ་བཞུགས་དུས་ཀྱང་རྗེ་བཙུན་གཞན་པར་སྔར་སྲོལ་མེད་ཀྱང་། འདི་ཉིད་གདུང་རྒྱུད་རྣམས་ཀྱི་དབུ་བླར་གྱུར་པ་སོགས་ལ་དགོངས་ཏེ་གདུགས་དང་རྒྱ་གླིང་སོགས་སྐུ་གདུང་དང་འདྲ་བ་བསྣམས་ཆོག་པར་མཛད་དོ།
།ནང་རྟེན་ནཱ་རོ་མཁའ་སྤྱོད་མའི་དངུལ་སྐུ་ད་ལྟ་ལྷ་ཆེན་ཨོ་རྒྱན་ལྷ་ཁང་དུ་བཞུགས་པ་འདིའོ།ཡུམ་ཉི་ཟླ་དབང་མོའི་སྲས་གཉིས་པ་རྗེ་བཙུན་སྐལ་བཟང་བསྟན་འཛིན་དབང་མོ་ནི་བཀྲས་བརྩེགས་བླ་བྲང་དུ་བཞུགས་ཤིང་གདུང་རྒྱུད་གཅུང་པོ་ཕྱོགས་ཀྱི་གླང་པོའི་གདུང་རྟེན་བཞེངས་པར་མདོ་སྨད་གླང་ནག་དགོན་དུ་ཕེབས་པར་མཛད་པ་དེ་ཉིད་ཡིན་ནོ།
།༢ ངག་དབང་ཀུན་དགའ་བསོད་ནམས།ཡུམ་མཆོག་ཉི་ཟླ་དབང་མོའི་རིགས་སྲས་གསུམ་པ་ནི།
ཡབ་རྗེ་ངག་དབང་ཀུན་དགའི་མཚན་དགུང་གྲངས་ཞེ་དགུར་ཕེབས་པ་དགེ་བྱེད་ཅེས་པ་ཆུ་ཕོ་སྟག་ལོའི་འགོ་ཟླའི་ཚེས་བཅུ་གཉིས་ལ་ངག་དབང་ཀུན་དགའ་བསོད་ནམས་བལྟམས་པ།
ཡབ་རྗེ་སྐུ་མཆེད་སོགས་ནས་འཇམ་མགོན་ཨ་མེས་ཞབས་ཀྱི་རྣམ་འཕྲུལ་དུ་ངོས་འཛིན་མཛད་ཅིང། ཚེ་དཔག་ལྷ་དགུ་དབང་དང་

འཁྲུངས་བསངས་འཁྲུངས་སྟོན་བཅས་རྒྱས་པར་མཛད་པ་དང་། གཞོན་ནུ་ཉིད་ནས་གནས་ཀྱི་སློབ་དཔོན་དྲུང་ཀློག་ཡིག་སོགས་དང་། རིང་མིན་སྔོན་ལམ་བཞིན་རྩ་རྒྱུད་བརྟག་གཉིས། རྡོ་རྗེ་ཕུར་པ། ཀྱཻ་བདག་རྣལ་འབྱོར་གསུམ།
གསང་བདེ་འཇིགས་གསུམ་ཆོས་སྐྱོང་གུར་ཞལ་དང་བཅས་པའི་གཏོར་བསྐང་སོགས་ཐུགས་མཚོར་བཟུང་སྟེ། བདག་ཁྲི་ངག་དབང་རྡོ་རྗེ་རིན་ཆེན་སོགས་དང་། ཆོས་བྱང་ལས་ཚན་རྣམས་དང་བཅས་པའི་དབུས་སུ་རེ་རེ་བཞིན་རྒྱུགས་འབུལ་མཛད་དེ།
ཚོགས་དབུ་སོ་སོར་ཕེབས་ཤིང་དེ་ནས་འབྱུང་པོ་འདུལ་བྱེད་དང་དགེས་མཛད་རྡོ་རྗེ། རྡོ་རྗེ་ཕུར་པ། གུར་མགོན་སོགས་ཀྱི་གཞི་བསྙེན་སྔ་ཕྱིར་མཐར་ཕྱིན་པར་མཛད་པའི་བར་སྐབས་རྣམས་སུ།
རྡོ་རྗེ་ཕུར་པ་གུར་ཞལ་རྣམས་ཀྱི་གཏོར་བཟློག་བསྐང་བ་འགོ་ལུགས་བསྟོད་རྙིང་སོགས་རྒྱུགས་སྤྲོད་སྔ་ལྟར་མཛད་ནས། ཕུར་སྒྲུབ་ཆེན་མོའི་ཚོགས་དབུས་སུ་གསུང་བཤད་དང་གུར་མགོན་ཁྲོ་བཅུ་དྲུག་ཅུ་མ་སྐུ་རིམ་ཆེན་མོ་མགོན་མདོས་ཟབ་མ་དུས་མཆོད་འདུས་སྡེ་ཟབ་མའི་ཙི་དམར་གཏོར་བཟློག་རྣམས་ཀྱི་ཟོར་འཛིན་དང་།
དེ་ནས་མགོན་པོ་ཞལ་གྱི་སྒྲུབ་བསྙེན་སྔོན་འགྲོའི་དངོས་གཞི་གཏོར་མདོས་ཟུང་འབྲེལ་རྒྱལ་ཆེན་བསེ་ཁྲབ་པ་ཕུན་ཕོ་དང་བསམ་བརླིང་དུ་དམག་ཟོར་གཏོར་བཟློག་རྣམས་སྒྲུབ་འཕེན་མཛད་ངོས།
ལྷ་མོ་རྗེ་ཁོལ་ཟུང་གི་མཆོད་འདུས་སྒྲུབ་འབུལ་གཉན་མགོན་དམ་ཚིག་བསྐང་གསོ་རྣམས་སྔོན་སྲོལ་ཉམས་མེད་ཀྱི་རྡོ་རྗེ་སློབ་དཔོན་མཐར་ཕྱིན།
དེ་ནས་ཕུར་སྒྲུབ་དང་དུས་མདོས་ཀྱི་ཚོགས་དཔོན་རྡོར་སློབ་འགན་བཞེས་མཛད་ཅེས་

གྲགས་ཤིང་། བར་སྐབས་རྣམས་སུ་ཡབ་རྗེ་པདྨ་བདུད་འདུལ་དབང་ཕྱུག་ལས་གསུང་ངག་རིནཔོ་ཆེའི་ཚོགས་བཤད་སྨིན་གྲོལ་རྒྱབ་ཆོས་དང་བཅས་པ། གཞན་ཡང་སྒྲུབ་ཐབས་བརྒྱ་རྩའི་རྗེས་གནང་། གྲུབ་བརྒྱའི་བྱིན་རླབས་རྗེས་གནང་ཟུར་བཀའི་རིགས་དང་བསྟན་སྲུང་རྣམས་ཀྱི་རྗེས་གནང་།
ཚེ་རྟ་ཟུང་འབྲེལ་སོགས་ཚེ་དབང་རིགས་མང་དུ་གསན་པ་དང་། ཡབ་རྗེ་རྡོ་རྗེ་འཆང་ངག་དབང་ཀུན་དགའ་རིན་ཆེན་ལས། རྡོ་རྗེ་ཕུར་པའི་སྟོད་ལས་བྱང་ཆུབ་སྒྲུབ་དབང་དང་སྨད་ལས་དྲག་པོ་སྒྲོལ་དབང་གུར་དྲག་རྟ་ཕྱག་ཁྱུང་གསུམ་བྱད་གྲོལ་ལྕགས་སྡོང་མ་དང་གྲུབ་རྒྱལ་མའི་ཚེ་དབང་སོགས་གསན།
བདག་ཆེན་བཀྲ་ཤིས་རིན་ཆེན་ལས་རྟ་མགྲིན་ཡང་གསང་དབང་སོགས་མང་དུ་གསན།
རྗེ་བཙུན་རྟ་མགྲིན་དབང་མོ་སྐལ་བཟང་ཆོས་ཀྱི་ཉི་མ་ལས་རྭ་ལུགས་འཇིགས་བྱེད་ལྷ་བཅུ་གསུམ་སྨིན་གྲོལ་རྭ་པོད་རྣམས་ཀྱི་ལུང་བཅས་དང་། ཀྱཻ་རྡོར་བཀའ་བབས་བཞི།
མགོན་པོ་བཀའ་བབས་བཞི། གསེར་ཆོས་བཅུ་གསུམ། མཁའ་སྤྱོད་སྐོར་གསུམ་སྨིན་གྲོལ་ཡོངས་རྫོགས་གུར་མགོན་གྱི་ཆོས་སྐོར་ཡོངས་རྫོགས། ནི་གུའི་ཆོས་དྲུག་དང་སེང་གདོང་ཉེར་ལྔའི་སྐོར་ཡོངས་རྫོགས།
ཟུར་བཀའི་རྗེས་གནང་མང་བ། བེག་རྩེ་དུར་བདག་སྐོར་ཚང་མ། བདེ་མཆོག་ལུ་ནག་གསང་འདུས་རིགས་གསུམ། སྦྱོང་དཀྱིལ་བཅུ་གཉིས་ཀྱི་དབང་སོགས་གསན། དེ་སྐབས་ལམ་འབྲས་སློབ་བཤད་དང་སྤྱི་བཀའ་རྡོ་རྗེ་འཕྲེང་བའི་དབང་ཆེན་ཞེ་ལྔ།
དམར་པོ་སྐོར་གསུམ་བེའུ་བུམ་ལུང་སོགས་དཀོན་པ་བདག་ཆེན་མཆོག་ནས་རྗེ་བཙུན་རྟ་མགྲིན་དབང་མོ་ཉིད་ཁམས་

ཕེབས་སྐབས་གོང་རྣམས་གསན་བཞེས་དགོས་ཚུལ་བཀའ་མངགས་གནང་བ་བཞིན། རྗེ་བཙུན་བླ་མ་འདི་ཉིད་ནས་མདོ་སྨད་ངོས་ཕན་ཁང་མཁན་པོ་སོགས་ལ་གསན་ཏེ་ཟབ་ཆོས་རྣམས་སྲོག་མཐུད་པར་མཛད་པ་འདི་རྣམས་ཡིན་ཞིང་།
བདག་ཆེན་འདི་ཉིད་མངའ་རིས་སྐོར་གསུམ་ངོས་སོགས་སྟོད་ཕེབས་ཐེངས་རེ་གཉིས་ལས་ཕལ་ཆེར་གདན་ས་རང་དུ་བཞུགས་ཏེ་ཆོག་མང་དང་། འགོ་ཟླའི་འཇམ་མགོན་ཨ་མེས་ཞབས་ཀྱི་དགོངས་རྫོགས་སྐབས་སོགས་ཀྱི་བདེ་མཆོག་སློབ་དཔོན་སྣྲོན་ཟླའི་ས་ཆེན་ཀུན་བློའི་དགོངས་རྫོགས་ཀྱི་རྭ་ལུགས་འཇིགས་བྱེད་བཅུ་གསུམ་མ་དང་།
ཡབ་རྗེ་པདྨ་བདུད་འདུལ་དབང་ཕྱུག་གི་དགོངས་རྫོགས་ཕུར་པ་དང་། ཡབ་རྗེ་ཀུན་རིན་གྱི་དགོངས་རྫོགས་ཀྱཻ་རྡོར་སོགས་སྒྲུབ་མཆོད་རྣམས་ཀྱི་སློབ་དཔོན་མང་དུ་གནང་ཞིང་དེ་སྐབས་བདག་ཆེན་བཀྲ་ཤིས་རིན་ཆེན་མཆོག་དང་ཐུགས་སྣང་ཤིན་ཏུ་གཤིན་པ་ཡོད་སྐད་ཀྱིས་ཕུར་སྒྲུབ་སློབ་དཔོན་ལོ་ལྟར་སྐུ་མཆེད་གཉིས་ནས་མཛད་ཅིང་དུས་མདོས་སྐུ་མཆེད་གཉིས་གང་རིགས་ནས་ལོ་ལྟར་མཛད་སྐད་དང་།
བདག་ཆེན་མངྒའི་མཚན་ཅན་མཆོག་གི་དགོངས་བཞེད་ཁྱད་པར་བའི་གྲས་ཟབ་གསོལ་འཆམ་གཟིགས་སུ་གྲགས་པ་སྔོན་དུས་ས་ཚོགས་སུ་ཟབ་རྒྱས་མཛད་སྐབས་ཀྱི་སློབ་དཔོན་ཀྱང་སྐྱབས་མཆོག་འདི་ཉིད་ནས་མཛད་དེ།
སྐུ་ཆས་སོགས་ཀྱང་ལྗགས་བཀོད་མཛད་པ་སོགས་ཡོངས་གྲགས་དེ་སྐབས་ཙམ་ལ་བསམ་ཡས་ཆོས་སྐྱོང་གི་ལུང་བསྟན་ཞིག་ལ།
སྤྲེའུ་བྱང་ཆུབ་སེམས་དཔའ་ཤིང་རྩེར་འཛེགས། །སྟག་གི་ལོ་ལ་སྟག་གི་རྒྱལ་མཚན་འཛུགས། །ཞེས་པ་ཞིག་བསྩལ་བ་སྤྲེའུ་

བྱང་ཆུབ་སེམས་དཔའ་ནི་བདག་ཆེན་བཀྲ་ཤིས་རིན་ཆེན་དགུང་སྙིང་སྤྲེལ་ཡིན་པ་རིང་མིན་ཞིང་བརྗེ་བ། སྐྱབས་མཆོག་འདི་བཞིན་སྟག་ཡིན་པས་སྟག་གི་ལོ་ནང་བདག་ཁྲི་མཛད་པའི་ལུང་བསྟན་གསལ་པོར་གནང་། འདི་སྐབས་ཞབས་འབྲིང་པ་སོགས་ནས་ཇི་བཞིན་མ་རྟོགས་པ་ཤིང་གི་སྟག་མགོའི་རྒྱལ་མཚན་ཞིག་གཞི་ཐོག་གི་རྩེར་བཙུགས་པ་ད་ལྟ་ཡང་སྣང་བ་བཅས།
དེ་ནས་ཤིང་གླང་སྨིན་ཟླའི་ཉེར་གཅིག་ལ་བདག་ཁྲི་བཀྲ་ཤིས་རིན་ཆེན་དགོངས་པ་རྫོགས་པར་བརྟེན་འདིའི་མཁན་མཛད་སོགས་ནས་རྒྱལ་ཁབ་ཏུ་སྙན་འབུལ་གྱིས་སྐྱབས་མཆོག་འདི་ཉིད་ཁོ་ན་སྐུ་བགྲེས་པས་འོས་ཕུལ་གྱི་བཀའ་ལན་འཁོར་མཚམས་འཇམ་དབྱངས་ས་པཎ་གྱི་ཆོས་ཁྲིར་སྔོན་དུ་ཁྲི་འདོན་གྲུབ་པས།
འགྲོ་མགོན་ཆོས་རྒྱལ་འཕགས་པ་རིན་པོ་ཆེའི་བཞུགས་ཁྲིར་ཕེབས་རྒྱུའི་སྔོན་ལམ་མདོས་ཆེན་ཟབ་ཆུང་ཞེས་པ་པུ་ཏྲ་དགུ་ཚན་ལྔ་དང་རུ་འདྲེན་རྣམས་སོ་སོར་ཉེར་ལྔ་རེ། གཞན་ཕལ་ཆེར་ཟབ་ཆེན་གཞིར་བཞག་མཛད་སྐད་དང་།
དེ་ནས་སྐྱབས་མཆོག་དེ་ཉིད་དགུང་གྲངས་ཉེར་ལྔར་ཕེབས་པ་ཟད་པ་ཞེས་པ་མེ་ཕོ་སྟག་གི་ལོའི་གཟའ་ཚེས་དགེ་བར་ཚོམས་དམར་གྱི་བཞུགས་ཁྲིར་མངའ་གསོལ་ཏེ། ས་གཞུང་བླ་ཁག་ལྷ་སྡེ་མི་སྡེ་བཅས་ཀྱི་མཇལ་དར་སྔར་ལམ་བཞིན་བསྟར་ཐོགས།
ས་གཞུང་ནས་གསོལ་སྟོན་དང་དྲུང་འཁོར་དང་མི་སེར་གྱི་སྐོར་གཞས་ཉེ་འཁོར་ཚོ་བཞིའི་གཟིགས་འབུལ་སོགས་རིམ་པར་ཞུས་ཤིང་། དེ་ནས་རིང་མིན་ལྕགས་ལུག་ལོ་མཇུག་རྒྱལ་ཁབ་ཏུ་ཁྲི་མཇལ་དུ་བདག་ཁྲི་ཉིད་དང་ཡུམ་མཆོག་གདུང་སྲས་བཅས་

ཕེབས་པར་འདི་ག་ནས་མཛད་སྒོ་དང༌། རྒྱལ་ཁབ་ནས་གནང་སྒོ་ཕལ་ཆེར་ས་སྤྲེལ་ལོར་བདག་ཆེན་བཀྲ་ཤིས་རིན་ཆེན་གྱི་ཕེབས་ལམ་ལྟར་ཡིན་འདུག་ཅིང༌། ལྷ་ལྡན་དུ་བཞུགས་ཚེ་བཞི་སྡེ་བླ་བྲང་དུ་མཛད་ཅིང་གནས་ཤན་དུ་རྩེ་དྲུང་ཆང་ཁྱིམ་པ་དང་ཤོད་དྲུང་གྲ་ཕྱི་སྨོན་གྲུབ་པ་བཅས།
དེ་ནས་རིམ་བཞིན་གོང་ས་རྒྱལ་དབང་བློ་བཟང་འཕྲིན་ལས་རྒྱ་མཚོ་དང་སྲིད་སྐྱོང་སྡེ་དྲུག་ཧོ་ཐོག་ཐུ་བློ་བཟང་མཁྱེན་རབ་དབང་ཕྱུག་ཟུང་གིས་མཇལ་ཕྱག་སོགས་མཛད་དེ།
ཇོ་ཤཱཀ་རྣམ་གཉིས་གྲུ་འཛིན་ཕོ་བྲང་གཉིས་པའི་གནས་གཟིགས་མཆོད་སྤྲིན་བཅས་མཛད་ཐོག་དེ་སྔ་ལྷ་ལྡན་རྒྱལ་ཁབ་ནང་ཁུལ་དུ་དར་ཧན་མཁན་པོ་དང་ཏྲེའུ་དགེ་བསྐོས་ཚ་བ་ཨ་བརྟན་སོགས་འབྲས་གྲྭ་འགའ་ཞིག་དང་བཅས་ནང་དུ་ངན་བཤམ་ལམ་དུ་མ་སོང་བ་རྒྱལ་ཁྲིམས་དྲག་པོས་ཚར་གཅོད་གྲུབ་མ་ཐག་ཏུ་སོང་གཤིས།
སླར་དེ་རིགས་ཀྱི་དམ་སྲི་འགོང་པོའི་འཚེ་བ་ཞི་ཕྱིར། འགོང་པོ་ཨར་གཏད་སོགས་ཞབས་བརྟན་མང་དུ་གནང་དགོས་བཀའ་བསྒྱུར་ཕེབས་ཏེ་བཞི་སྡེ་བླ་བྲང་དུ་འགོང་པོའི་མནན་ཟོར་སྒྲུབ་སྐབས་སྲོད་དུས་ཉེ་འཁོར་དུ་ངུ་འབོད་ཀྱི་སྒྲ་འབྱིན་ཞིང་ཞབས་སྒྲུབ་ཁང་དུ་དངོས་སུ་རྡུང་མཁན་མེད་ཀྱང་རྔ་དི་རི་རིར་བརྡུངས་པ་སོགས་དོན་དུ་འགོང་པོ་དངོས་ཁུག་གི་རྟགས་དང་ཆོ་འཕྲུལ་སྣ་ཚོགས་དང༌།
དངོས་གཞི་མནན་པའི་འགུགས་གཞུག་སྐབས་ཕྱོགས་བཅུ་ནས་ཐལ་རླུང་འཚུབ་སྟེ་མནན་དོང་ནང་དུ་འགྲོ་བ་དེ་ཡོད་ཚང་མས་མཐོང་བ་དང༌།
ཟོར་འཕེན་སྐབས་དྲག་ཆས་ཀྱིས་སྐུ་རྔམ་ཞིང་བརྗིད་པ་དེ་ཉིད་སོག་ཕོན་མེ་རླུང་འཁྱིལ་བའི་དབུས་སུ་སྲིབ་ཙམ་

བཞུགས་པ་དེ་དུས་ཚང་མས་མཐོང་ཚོད་ཀྱིས་ས་སྐྱ་བདག་ཆེན་གྱི་ཞེད་དྲག་ལ་ཟེར་ཀུན་ཀྱང་ཧ་ལས་པ་བྱུང་འདུག་པ་སོགས། དེ་སྐབས་རྒྱལ་བློན་ནས་ཀྱང་སྤེལ་ལེགས་གཞིས་འདི་ཡོངས་འབབ་བཅས། གཞུང་ཞབས་སུ་ལོ་ལྟར་རྒྱལ་ཆེན་རྣམ་སྲས་ཞི་དྲག་གི་བསྙེན་པ་དྲག་པོའི་གཡུ་མདོས་གཙོ་བོར་གྱུར།
བསྟན་ཞབས་སྒྲུབ་ཐེབས་སུ་གསར་སྦྱོར་མཛད་ཅིང་དེ་ནས་ཐོན་ཕྱག་སོགས་རིམ་མཛད་འཕན་ཡུལ་ནཱ་ལེནྡྲ་དང༌། ལྷོ་གནས་དང༌།
ཡར་འབྲོག་མཐར་ཆོས་ནས་སྒང་བརྒྱུད། ཡར་མར་གཉིས་ཆར། པཎ་ཆེན་རིན་པོ་ཆེ་བློ་བཟང་བསྟན་པའི་དབང་ཕྱུག་གི་མཇལ་ཕྱག་སོགས་སྔར་ལམ་ལྟར་མཛད་ཚུལ་རྒྱལ་མཚན་མཐོན་པོ་བས་ཀྱང་བཀུར་བཟོས་སོགས་ཀྱང་སྔོན་ལམ་བཞིན་ཞུས་ཚོད་འདུག་ཡར་ལམ་ཨེ་ཝཾ་ཆོས་ལྡན་ནས་ཤབ་ཆོས་བརྒྱུད་ཆུ་སྤྲེལ་ཟླ་བ་བདུན་པའི་ནང་གདན་སར་ཕེབས་མདུན་འཆམ་མགོན་རྣམས་དང་རྡོ་རྗེའི་ཆོས་སྐྱོང་རྣམས་བླ་ཁག་མཁན་ཕྱག་གཉེར་གསུམ་སོགས་ལྷ་མི་སྡེ་བཅས་ཕེབས་བསུ་སོགས་སྔར་ལམ་བཞིན་བགྱིས་ཏེ།
བཞི་ཐོག་ཚོམས་དམར་དུ་དེ་སྐབས་ཀྱི་རྒྱལ་ཁབ་ནས་གནས་ཤན་གྲ་ཕྱི་སྨིན་གྲུབ་པའི་ལས་ཚན་པ་བཅས་ཚང་མར་ས་གཞུང་ནས་གསོལ་སྟོན་རྒྱས་པའི་ཐོག་མཛོད་པ་བླ་ཁག་སོགས་ལྷོ་བྱང་ལས་ཚན་དྲུང་རིགས་བཅས་ནས་མཇལ་དར་ཕུལ།
དེ་ནས་དགོན་ཁང་ཁག་ལ་གཏང་རག་སོགས་རིམ་མཛད་བཀའ་དྲིན་བསྐྱངས་ཤིང༌། གོང་གསལ་སྤེལ་ལེགས་འབབ་ཡོངས་སྟེང་ནས།
འབྲུ་ས་ཁལ་ཉེར་ལྔ་སྟོང་རྟེན་དུ་ཟུར་བཅད་ཀྱིས་མགོན་མདོས་ཉིན་གསུམ་འཕར་མ་འདི་བཞིན་བྱུང་

ཞིང༌། སླར་ཡང་ཆུ་བྱ་ཟླ་བ་ལྔ་པའི་ནང་བཀའ་དགོངས་ལྟ་བུར་ཡིན་ཤག་ལ་བདག་ཁྲི་མཆོག་དང་གདུང་སྲས་བགྲེས་པ་བཅས་ཆིབས་བསྒྱུར་གྱིས་བཞུགས་མཚེར་སོགས་སྔོན་བཞིན་གནང་སྟེ་གཞུང་སའི་ཞབས་བརྟན་ཕུར་བཟློག་མནན་པ་སྦྱིན་སྲེག་སོགས་མང་དུ་གནང་ཞིང༌།
རྩེ་པོ་ཏ་ལ་དང་ནོར་གླིང་བཅས་པ་ཡང་བསྟན་ཞབས་སྤྱི་དང་ཁྱད་པར་གཉན་མགོན་གྱི་དམ་ཚིག་བསྐང་བ་སོགས་ལ་གོང་ས་རྒྱལ་དབང་ཉིད་ཀྱང་ཡང་ཡང་ཕེབས་ཏེ་གཟིམ་སྤོས་རེ་འབུལ་གནང་མཛད་ནས།
སྐབས་རེ་ཚོགས་གྲལ་དུ་ཡང་བཞུགས་ཏེ། རྩེ་མཆོད་བཟོད་ཆོས་ནས་ཚོགས་ལེབ་ཤ་བཅས་ཕུལ་ལུགས་ཀྱང་འདུག དེ་ནས་གཞུང་ཞབས་མཛད་སྒོ་རྣམས་གྲུབ་ནས་ཡར་ལམ་སྒང་བརྒྱུད་ཤར་ཕེབས་ཀྱིས་གདན་སར་ཕེབས་ལུགས་ཕལ་ཆེར་སྔར་བཞིན་མཛད་པ་འདྲ་ཞིང༌།
བདག་ཁྲི་ཀུན་དགའ་བསོད་ནམས་འདི་ཉིད་ཀྱི་སྐུ་དུས་ཉམས་གསོ་མཛད་པས་ཚོགས་དར་ཆེན་དེའི་ཕྱིའི་ལྕགས་རི་ནང་གི་སྣང་བརྙན་རྣམས་ལ་ཚོན་གསོལ་ལྷ་ཆེན་བླ་བྲང་གི་འདུ་ཁང་ནང་གི་གཙང་ཁང་གི་ཕྱི་སྐྱ་བྱང་མའི་གྱང་གསར་བརྗེ།
ཐིལ་གཡབ་ནུབ་ཀྱི་བྱང་ཤར་མཚམས་ཀྱི་ཤིང་བསྒྲིགས་རྣམས་དང་སྟེང་ཐོག སྟེང་གི་ཕུར་ཁང་གི་ཀ་བ་གོང་མའི་གཞུང་རིང་རྣམས་གསར་བརྗེ་མཛད་པ་དང༌།
ཡབ་རྗེ་ཀུན་རིན་གྱི་ནང་རྟེན་རྗེ་བཙུན་མའི་སྣང་བརྙན། དབུ་རྩེར་ལམ་འབྲས་བླ་བརྒྱུད་ཞལ་བསྐང༌། འདྲེན་མཆོག་རྡོ་རྗེ་རིན་ཆེན་གྱི་སྣང་བརྙན་གསེར་ཟངས་ལས་བསྐྲུན་པ།
ཕུན་ཕོའི་མ་ཎི་ལྷ་ཁང་གསར་པས་མཚོན། སྟེང་གི་གཟིམ་ཆུང་ཁག་དང་སྒོ་མཆོར་

སོགས་གསར་བསྐྱེད་དང༌། བཞི་ཐོག་ཀུན་གསལ་སྟེང་གི་ཤར་འཁྱུད་སོགས་ཉམས་གསོ་གསར་བསྐྱེད། བསེ་ཁྲབ་དང༌། དུས་མཆོད་རྩི་དམར་བཅས་ཀྱི་འཆམ་གོས་གྱོན་འབག་ཕལ་ཆེར་གསར་བསྐྲུན་གནང་ཞིང་གཞན་ཡང་ཕྲན་བུ་མང་དུ་མཆིས་པ་དང༌།
སྔ་ཕྱིར་ལམ་འབྲས་ཚོགས་བཤད། གདུང་སྲས་ཟུང་རྗེ་བཙུན་རྣམས་དང༌། ཆོས་སྡེ་ལྷོ་བྱང་མདོ་སྨད་ཁུལ་གྱི་དགོན་གྲྭ་རྒྱུན་རྣམས་དང་བཅས་པར་ཐེངས་གསུམ་ཙམ་གནང༌། གདུང་སྲས་ཟུང་ལ་འཇིགས་བྱེད།
གུར་ཞལ། མཁའ་སྤྱོད་མ། ནི་གུ་སོགས་ཀྱི་ཆོས་སྐོར་རྣམས་དང༌། སྒྲུབ་ཐབས་བརྒྱ་རྩ་སོགས་སྤྱི་བཀའ་དང༌། ཟུར་བཀའི་རྗེས་གནང་རིགས་དབང་ཆེན་རིགས་དང་ལུང་སོགས་མང་དུ་གནང་ཚོད་དང༌།
སྔོན་དུ་བསྙེན་མཚམས་གྲུབ་པའི་རྗེས་ལ་བྲག་རྫོང་མ་ཕྱི་ནང་གསང་གསུམ་ཁྲིད་དམིགས་དང་སྦྲགས་མགོན་བསྙེན་ཐེངས་ཁ་ཤས། ཚེ་རྟ་ཟུང་འབྲེལ་སོགས་ཀྱི་བསྙེན་སྒྲུབ་མང་དུ་གནང་ཞིང༌། རྒྱུན་གཏན་ལམ་འདུས་ཐུན་གཉིས།
ཚེ་སྒྲུབ་གུར་བདུན་མ། གུར་དྲག་བྲག་རྫོང་མ་བཅས་ཆག་མེད་གནང༌། ཚོགས་ཕེབས་བདག་ཁྲི་མ་གནང་གོང་རྟག་ཕེབས་དང༌། ཁྲི་ཐོག་གནང་ནས་ཀྱང་ཕུར་སྒྲུབ་དང༌། དུས་མདོས་ལྷ་མཆོད་སོགས་ཀྱི་སློབ་དཔོན་རྒྱུན་དུ་གནང༌།
གཞན་གཏོར་བཟློག་སྒྲུབ་མཆོད་སོགས་ལའང་ཐེར་ཙམ་ཕེབས། དབྱར་དགུན་བཞུགས་ཐབས་དང༌། སྟོན་དཔྱིད་ཆབ་ཚན་ཀྱང་འཆར་ཅན་ཕེབས་ལམ་དང་འཆད་སྤེལ་ཀྱང་གོང་བཤད་བཞིན་མང་དུ་གནང༌།
སློབ་མའི་གཙོ་བོ་གཅུང་པོ་ཕྱོགས་ཀྱི་གླང་

པོ། ཡབ་རྗེ་རྡོ་རྗེ་འཆང་ཀུན་དགའ་སྙིང་པོ་སྐུ་མཆེད། ཕུན་ཕོ་རང་གི་གདུང་སྲས་རྗེ་བཙུན་རྣམས་དང༌། སྒྲོལ་ཕོའི་ཡུམ་རྗེ་བཙུན་མ་སོགས། ཁོ་བོ་ལ་ཡང་ན་ཚོད་གཞོན་ནུའི་དུས་ཇོ་ལགས་བཀྲ་ཤིས་རིན་ཆེན་དེ་ཉིད་ཀྱི་ཡང་སྲིད་ཡིན་གསུངས་ནས།
སྐུ་པང་དུ་ཡང་བཞེས་ཚོད་དང༌། བྱ་རྒྱུད་ཚེ་དཔག་མེད་ལྷ་དགུ་དང༌། ཚེ་རྟ་ཟུང་འབྲེལ། རྟ་ཕྱག་ཁྱུང་གསུམ། གུར་དྲག་རྗེས་གནང་སོགས་ཁ་ཤས་ཐོབ་ཅིང་གནང་སྦྱིན་འདྲ་ཡང་བསྩལ་བ་ཐོས།
རྗེས་སུ་རྩ་རྒྱུད་བརྟག་གཉིས་སོགས་རྒྱུགས་སྤྲོད་ཀྱང་མང་དུ་ཕུལ་བ་དྲན་ཚོར་གསལ་བ་བཅས། དེ་ལྟ་བུའི་སྐྱབས་མཆོག་དེ་ཉིད་དགུང་གྲངས་སོ་བརྒྱད་ཙམ་དུ་ཕེབས་པ་ས་བསྟན་ལ་སྐུ་གེགས་བར་ཆད་ཀྱི་རྣམ་པས་སྙུང་གཞི་བབས་ལྕི་ཆིག་བཞེས་ཏེ།
ཚོགས་ཕེབས་སོགས་གང་ལ་ཡང་ཕེབས་མ་ཐུབ་པའི་མུར། ཆུ་རྟ་ཟླ་བ་དང་པོའི་ནང་པཎ་ཆེན་རིན་པོ་ཆེ་བསྟན་པའི་དབང་ཕྱུག་དང་། ཟླ་བ་བཞི་པའི་ཚེས་ལྔ་དགུང་གྲངས་ཞེ་གཅིག་པར་བདག་ཆེན་དེ་ཉིད་དགོངས་པ་རྫོགས་པ་བཅས།
དོན་དུ་གངས་ལྗོངས་གདུལ་བྱ་རྣམས་བསོད་ནམས་དམན་དབང་ཁོ་ནར་ངེས་པས་སོ་སྙམ། དེང་ནས་དགོངས་རྫོགས་ཆེ་ཕྲ་སྤྱི་དང་གོང་ས་ཡས་ཕྱིན་དུ་གཤེགས་རྫོང་སོགས་ས་གཞུང་དང་ཕུན་ཕོ་ནས་སྒྲུབ་པར་མཛད་ཅིང༌།
འདི་གར་ཡབ་རྗེ་རྡོ་རྗེ་འཆང་གི་དྲུང་དུ་ཡང་ཕུན་ཕོ་ནས་འདི་ལོའི་རིན་ཁྲི་པའི་ལས་མཇུག་བྱས་འཐུས་སྙན་འབུལ་ཞུ་གནང་གིས་དགོངས་རྫོགས་རྣམས་ཟབ་སྒྲུབ་མཛད་སོང་བ།
ལས་མཇུག་བྱས་འཐུས་འདི་སྐབས་གསར་བྱུང་ལས།

དེ་སྔོན་ཡོད་ཚོད་མི་འདུག དེ་ནས་སྤུར་ཞུ་དང་དགོངས་རྫོགས། སྒྲུབ་མཆོད། སྐུ་ཚོགས་རིང་བླ་བྲང་ཆོ་ག་ཕལ་ཆེར་སྔོན་ལམ་བཞིན། ནང་རྟེན་རིན་ཆེན་གཉིས་པ་ལས་གྲུབ་པའི་རྣམ་རྒྱལ་མཆོད་རྟེན་ལྷ་ཆེན་ཁྱམས་སྟོད་ལྷོ་ངོས་བཞུགས་པ་འདི་དང༌།
དབུ་རྩེར་ལམ་འབྲས་བླ་བརྒྱུད་ཞལ་སྐོང་གསེར་དངུལ་ལས་གྲུབ་པ་སོགས་དང༌། དགོངས་རྫོགས་སུ་འདི་ལོ་ཕུན་ཕོར་བྱང་ཚོགས་ཡོང་ནས་ཀྱཻ་རྡོར་སྒྲུབ་མཆོད་ཁག་གཉིས་ཀྱི་སློབ་དཔོན་ཡབ་རྗེ་རྡོ་རྗེ་འཆང་དང༌།
སྐྱབས་མཆོག་འཇམ་དབང་བཅས་ནས་མཛད་ཅིང༌། ཕྱི་ལོ་ནས་བཟུང་ས་གཞུང་ནས་དགེས་རྡོར་སྒྲུབ་མཆོད་ཚུལ་གྲོལ་ལྔ༌། དུས་ཆེན་བཅས་ལོ་ལྟར་ཡོད་པ་འདི་རྣམས་མཆོད་ཕྲེང་བཅུ་གཅིག་གིས་མཚན་པ།
གཞན་ཡང་མཆོད་ཐང་ཟུང་དཀྱིལ་འཁོར་གྱི་མཐའི་གདུགས་རྒྱལ་མཚན་སོགས་དང༌། གྲྭ་མང་ལ་འགྱེད་རྒྱུའི་གོས་བཟང་སྒྲིགས་ཀྱི་རྟེན་ཁེབས། རོལ་ཁེབས་གསར་བསྐྲུན་དང༌།
ཕྱི་རྟེན་གདོང་སྣའི་རི་ལྡེབས་བདུད་འདུལ་མཆོད་རྟེན་བཅས་པ་རྣམས་ལ། ཡབ་རྗེ་རྡོ་རྗེ་འཆང་དང༌། སྐྱབས་མཆོག་འཇམ་དབང་ཆོག་གྲྭ་དང་བཅས་པས་རབ་གནས་རྒྱས་པ། རབ་སྟོན་དང་ཐངསྟོན་སོགས་སྔར་ལམ་བཞིན་རྒྱས་པར་མཛད་དོ།
།དེ་རྣམས་ཀྱིས་བདག་ཆེན་ངག་དབང་ཀུན་དགའ་བསོད་ནམས་ཀྱི་རྣམ་ཐར་མདོར་བསྡུས་སྒྲོ་སྐུར་དང་བྲལ་བ་ཅུང་ཟད་སྨོས་ཟིན་ཏོ། །

༣ དཔལ་ལྡན་ཕྱོགས་ཀྱི་གླང་པོ།རྒྱལ་ཡུམ་ཉི་ཟླ་དབང་མོའི་གདུང་སྲས་ཟུང་ལས་གཉིས་པ། དཔལ་ལྡན་ཕྱོགས་ཀྱི་གླང་པོ་སྟེ། ཡབ་རྗེ་ཀུན་དགའ་རིན་ཆེན་དགུང་གྲངས་ང་གཅིག་པར་ཕུན་ཚོགས་ཕོ་བྲང་དུ་གཟུགས་སྐུའི་དཀྱིལ་འཁོར་མངོན་པར་གསལ་ཞིང༌།
གཞོན་ནུ་ནས་རབ་ཏུ་བྱུང་སྟེ། གདན་ས་འདི་ཉིད་ཀྱི་ལས་ཕྲལ་ཆོས་སོགས་ཕལ་ཆེར་མཛད་གྲུབ་མཚམས། ས་གཞུང་གི་འབུལ་སྡུད་དུ་ཁམས་ཕྱོགས་མདོ་སྨད་ངོས་སུ་ཕེབས།
བསྟན་འགྲོའི་བདེ་ཐབས་ལ་གཞོལ་སྐབས་ཉག་རོང་དམག་ཟིང་འགོ་ཚུགས་པ་བསྟན་དོན་ཞབས་རིམ་དམག་བཟློག་སོགས་མང་དུ་མཛད་པ་དང༌། གཞུང་ས་མཆོག་ནས་ལྷ་དམག་གི་དཔུང་གི་སྦྱོར་བ་སོགས་བཤམས་པས། ཕ་རོལ་ནག་ཕྱོགས་པའི་གཡུལ་ལས་མངོན་པར་རྒྱལ་ཏེ།
མདོ་སྨད་སྲིད་པ་བདེར་བཀོད་ཀྱི་རྣམ་ཐར་བསྐྱངས་གྲུབ་ཀྱང༌། རྗེ་འདི་ཉིད་བདག་བས་གཞན་གཅེས་ཀྱི་ཐུགས་བསྐྱེད་དམ་བཅའ་འགོག་ཏུ་མེད་པ་ལྟ་བུས་རྗེ་འདི་ཉིད་ངག་དབང་ཀུན་དགའ་རྒྱལ་མཚན་གྱི་ཡང་སྲིད་དུ་ཞལ་གྱིས་འཆེས་པ་གོང་དེ་ཉིད་ཀྱི་སྐུ་ཚེ་ལྷག་མ་ལྟ་བུའི་དགུང་གྲངས་ཉེར་གཉིས་སུ་ཐིམ་ནས།
ཉེར་གསུམ་པ་ཤིང་བྱི་ལོར་མདོ་ཁམས་གླང་ནག་དགོན་དུ་ས་གཡོའི་རྐྱེན་པས་ཟླ་བ་གསུམ་པའི་ཚེས་བཅོ་ལྔ་ལ་གཤེགས་ཚུལ་བསྟན།
སྐུ་རྗེས་རྣམས་བཀྲས་བརྩེགས་བླ་བྲང་ནས་སྒྲུབ་ཅིང༌། ནང་རྟེན་གླང་ནག་དགོན་རང་ན་གསེར་དངུལ་བཀྲ་

མའི་གདུང་རྟེན་མཆོད་རྒྱུན་བཅས་ཡོད་འདུག་འདི་གར་སྔ་དུས་ཟླ་བ་གསུམ་པའི་ནང་ཀྱཻ་རྡོར་སྒྲུབ་མཆོད་ཞག་ལྔ༌། དུས་ཆེན་བཅས་འཛུགས་པར་མཛད་པ་དེ་རྣམས་ཀྱི་གཅུང་པོ་ཕྱོགས་ཀྱི་གླང་པོའི་རྣམ་ཐར་མདོ་ཙམ་དང༌།
བདག་ཡུམ་ཉི་ཟླ་དབང་མོའི་སྲས་ལྔ་པ་ནི། རིན་ཕོར་བཞུགས་པའི་རྗེ་བཙུན་ཚུལ་ཁྲིམས་དབང་མོ་བཅས་ཡིན་ནོ།།༤ དྲག་ཤུལ་ཡོན་ཏན་རྒྱ་མཚོ།བདག་ཁྲི་ཀུན་དགའ་བསོད་ནམས་ཀྱི་བདག་མོ་རིག་འཛིན་སྙིང་རི་བའི་སྲས་མོ་འཆི་མེད་བཀྲ་ཤིས་དཔལ་གྱི་བུ་ཁྲིད་ལས།
གདུང་སྲས་ཟུང་དང༌། རྗེ་བཙུན་མ་དྲུག་སྟེ་སྐུ་མཆེད་བརྒྱད་འཁྲུངས་པ་ལས་གདུང་སྲས་གཅེན་པོ་འཛམ་གླིང་ཆེ་རྒུ་དབང་སྡུད་ནི། ཡབ་རྗེ་དགུང་གྲངས་ཉེར་གཉིས་པ་ཁྲག་སྐྱུགས་ཅེས་པ་ཆུ་མོ་ཕག་གི་ལོའི་ཐ་སྐར་ཟླ་བའི་ཚེས་དྲུག་ཉིན་བལྟམས་ཤིང༌།
སྔོན་ལམ་བཞིན་ཚེ་དཔག་མེད་ལྷ་དགུའི་དབང་དང༌། མཚན་གསོལ་བརྟན་བཞུགས་སོགས་བདག་ཁྲི་བཀྲ་ཤིས་རིན་ཆེན་ལ་ཞུ་གནང་གིས་ཁྲུས་བསངས་དང༌།
ཕྱི་ལོ་འཁྲུངས་སྟོན་བཅས་རྒྱས་པར་མཛད་སྐད་དང༌། དེ་ནས་རིམ་བཞིན་ཡོན་ཏན་གྱི་མ་མོ་འབྲི་ཀློག་ལ་སོགས་པ་གསན་སྦྱོང་ངོས། རྩ་རྒྱུད་བརྟག་གཉིས་ལ་སོགས་པ་རྒྱུགས་འབུལ་རྣམས་སྔར་སྲོལ་བཟང་པོ་བཞིན་མཛད།
རྒྱུན་འདོན་དང་ཕུར་སྒྲུབ་ཟབ་མ་སོགས་སྒྲུབ་མཆོད་ཁག་བཅས་ལ་ཚོགས་ཕེབས་རིམ་པར་གནང༌། བར་ལམ་ཡབ་

རྗེ་མཆོག་བདག་ཁྲིའི་གོ་སར་བཞུགས་ཏེ་ཆུ་སྤྲེལ་ཆུ་བྱ་གཉིས་ཀྱི་དབུས་ཕེབས་ཆེན་མོ་གཉིས་ལ་ཉིད་ཀྱང་མཉམ་དུ་ཕེབས་ཏེ། གཞུང་ཞབས་སོགས་ལའང་ཕེབས་སྐད་འདུག དམ་པ་གོང་མ་རྣམས་ལས་སྔ་ཕྱིར་ཡབ་ཆོས་རྣམས་གསན་བསམ་མཛད་གྲས།
ཡབ་རྗེ་རྡོ་རྗེ་འཆང་ཀུན་དགའ་བསོད་ནམས་ལས་སྔ་ཕྱིར་ལམ་འབྲས་ཚོགས་བཤད་དང༌། རྡོ་རྗེ་ཕུར་པ་སྟོད་ལས་བྱང་ཆུབ་སྒྲུབ་དབང་དང༌། སྨད་ལས་དྲག་པོ་སྒྲོལ་དབང༌། བདེ་མཆོག་ནག་པོ་ལུགས།
གསང་འདུས་འཕགས་ལུགས། ཀུན་རིག་སོགས་དབང་ཆེན་རིགས་དང༌། སྒྲུབ་ཐབས་བརྒྱ་རྒྱམ་སོགས་རྗེས་གནང་སྤྱི་བཀའ་རིགས་དང་ཟུར་བཀའི་རིགས་ཀྱང་སྔགས་འཆང་ཡིག་སྟེང་ནས་གཏོར་བསྔོ་ཆེན་མོའི་རྗེས་གནང་རིགས་སོགས་དང༌།
གུར་ཞལ་གཉིས་ཀྱི་ཆོས་སྐོར་ཡོངས་རྫོགས་གསན། རྗེ་བཙུན་མཁའ་སྤྱོད་དབང་མོ་མི་ཡི་ཚུལ་བཟུང་བ་རྟ་མགྲིན་དབང་མོ་སྐལ་བཟང་ཆོས་ཀྱི་ཉི་མའི་དྲུང་ནས། ལམ་འབྲས་སློབ་བཤད།
སྤྱི་བཀའ་རྡོ་རྗེའི་ཕྲེང་བའི་དབང་ཆེན། མཁའ་སྤྱོད་སྐོར་གསུམ། དམར་པོ་སྐོར་སོགས་གསེར་ཆོས་རིགས་རྣམས་གསན། གཞན་དཔོན་སློབ་ཤེས་རབ་སོགས་འགའ་རེ་ནས་གསན་ནམ་སྙམ། སྔ་ཕྱིར་དགེས་རྡོར་གཞི་བསྙེན་དང༌།
རྡོ་རྗེ་གཞོན་ནུ། གུར་ཞལ། འབྱུང་པོ་འདུལ་བྱེད་རྣམས་ཀྱི་བསྙེན་སྒྲུབ་སྦྱིན་སྲེག་བཅས་མཛད་ཅིང་རྡོ་རྗེ་ཕུར་པའི་སྒྲུབ་མཆོད་ཚོགས་དབུས་སུ་གསུང་བཤད་ཀྱི་དགའ་སྟོན་གྲུབ་ནས།
གུར་མགོན་ཁྲོ་བཅུ་དང༌། དྲུག་ཅུ་མ་ལྷ་བརྒྱད་གཙུབ་ལུགས་ཀྱི་གཏོར་བཟློག སྐུ་

རིམ་ཆེན་མོར་གྲགས་པའི་ཕུར་བཟློག མགོན་མདོས་ཟབ་མ། མདོས་སྡེ་ཟབ་མ། ཞལ་བཞི་བའི་རྟེན་མདོས་ཟུང་འབྲེལ། རྒྱལ་ཆེན་བསེ་ཁྲབ་པ། ཕུན་ཕོ་དང་བསམ་བརླིང་དུ་དམག་ཟོར་གཏོར་བཟློག་སོགས་སོ་སོའི་བསྙེན་སྒྲུབ་ཁ་གསོའི་ཟོར་འཛིན་གྱི་རིམ་པ་དང༌།
ལྷ་མོ་རྗེ་ཁོལ་གྱི་མཆོད་མདོས། གཉན་མགོན་ཞལ་བཞི་བའི་དམ་ཚིག་བསྐང་གསོ་སོགས་རྡོ་རྗེ་སློབ་དཔོན་གྱི་མགོན་བཞེས་རྣམས་རིམ་པར་གྲུབ་ནས། རིང་པོ་མ་འགོར་བར་ཡབ་རྗེ་རྡོ་རྗེ་འཆང་དག་ཞིང་དུ་ཕེབས་ནས།
དགོངས་རྫོགས་སོགས་མཛད་སྒོ་རྣམས་གོང་བཞིན་བསྒྲུབས་ནས། སྟོད་ཕེབས་ཐོག་མར་གནང་སྐབས་ཙམ་ལ་ཡིན་ནམ། མཚོ་སྒོར་དྲག་པོའི་སྦྱིན་སྲེག་མཛད་པས་འདྲེ་སྲིན་གནས་ཁར་ལ་གནམ་ལྕགས་ཀྱི་ཐོག་དབབ་པ་དང༌།
གཏོར་ཞབས་ལས་བདུད་རྩི་ཟིལ་པ་ལ་སོགས་པ་བྱུང་གླེང་དང༌། དེ་ནས་གདན་སར་ཕེབས་ནས་ཁྲི་ཕེབས་ཆེན་མོའི་མདོས་ཟབ་དང༌། ཤིང་སྤྲེལ་རྟ་ཟླའི་ནང་ཡབ་རྗེ་རྡོ་རྗེ་འཆང་སྐུ་མཆེད།
འཇམ་དབང་སྐུ་མཆེད། དམ་པའི་རིགས་སུ་སྐྱེས་ཀྱང་ཡོན་ཏན་གྱི་དྲི་མས་དབེན་པར་ངོས་རང་བཅས་ལྔ་སྡེབས་གཅིག་ཏུ་འཇམ་དབྱངས་ས་སྐྱ་པཎྜི་ཏའི་ཆོས་ཁྲི་མཁས་པ་ཟིལ་གནོན་ནམ།
འཁོར་ལོ་གསུམ་ལྡན་ནམ། ཐང་མོ་ཆེར་གྲགས་པར་མཚན་མཆོག་གསུམ་ལྡན་གྱི་གསེར་ཁྲིར་མངའ་གསོལ་ཚུལ་རྣམས་འོག་ཡབ་རྗེ་ཀུན་དགའ་སྙིང་པོའི་རྣམ་ཐར་ལོ་རྒྱུས་སུ་གསལ་བ་བཞིན་དང༌། དེ་ནས་ཕུར་སྒྲུབ་སློབ་དཔོན་ཐོག་མ་དང༌།
དེ་རྗེས་སུ་ལན་ཁ་ཤས་གནང་ཞིང༌། དུས་མདོས་

སློབ་དཔོན་ཀྱང་དེ་མཚུངས་དང༌། སྟོད་ཕེབས་ཐེངས་འགའ་རེ་དང༌། དབང་ཆོས་འཆད་སྤེལ་ནི། ཡབ་རྗེ་དེ་ཉིད་བཞུགས་དུས་ལམ་འབྲས་ཚོགས་བཤད་ཐེངས་གཅིག་གནང་ཞིང༌། དེ་དུས་ཟུར་བའི་དབང་ཆེན་རྗེས་གནང་སོགས་ཀྱང་མང་ཙམ་གནང་ཟེར།
ཀུན་དགའ་བསོད་ནམས་ཀྱི་དགོངས་རྫོགས་ཀྱཻ་རྡོར་གྱི་སློབ་དཔོན་ཐེངས་ཁ་ཤས་གནང༌། ཕུར་སྒྲུབ་དུས་མདོས། གཞིས་ལེན་སོགས་ལ་ཚོགས་ཕེབས་ཐོར་ཙམ་དང༌། མེ་ཕག་ཙམ་ནས་བཟུང་བསམ་བརླིང་དུ་བྲག་དཀར་བསྐང་གསོར་རྟག་པར་ཕེབ་ཅིང།
མཇུག་ལ་གཉེར་པའི་ཁུར་ལེན་ཀྱང་བཞེས། སྔོན་དུས་བསྐང་གསོ་འདི་བཞིན་བྲག་དཀར། ལྷ་མོ་རང་གི་མགོན་ཁང་དུ་གཏོང་བར་འདི་ནས་ཆོག་གྲྭ། དཔོན་སློབ་རེ།
བན་ཚང་པ་དང༌། བསྙེན་སོང༌། གཞི་གྲྭ་བཅས་རེ་མོས་ཀྱིས་འགྲོ་སྲོལ། བོ་དོང་བཞིན་ཡིན་འདུག་ཀྱང་བསམ་བརླིང་དུ་གཏོང་རྒྱུ་བར་སྐབས་ཤིག་ནས་བྱུང་བར་སེམས། རྗེ་ཉིད་དགུང་གྲངས་སོ་བརྒྱད་དུ་ཕེབས་པར།
ད་ལྟའི་གདུང་སྲས་འཁྲུངས་པའི་དགའ་སྟོན་སོགས་ཟབ་ཏུ་མཛད། རིང་མིན་ཡབ་རྗེ་རྡོ་རྗེ་འཆང་ཀུན་དགའ་སྙིང་པོ་དག་ཞིང་བརྗེས་པར་སྔོན་ལམ་བཞིན་ལོ་གཅིག་ལ་མཇུག་བགྱིས་འཐུས་ཞུ་གནང༌།
ལྕགས་བྱི་ལོ་མཇུག་གཡུལ་ཐང་འོང་སྤུང་ལ་དར་འཛུགས་དང༌། འགོ་ཟླའི་དུས་མདོས་ཅུང་ཟབ་པ། རྒྱལ་ཟླའི་འགོར་གཟའ་ཚེས་དགེ་བར་ཚོམས་དམར་དུ་ཆོས་རྒྱལ་འཕགས་པའི་བཞུགས་ཁྲི་པདྨ་ཅན་ལ་མངའ་གསོལ་ཏེ་གཞུང་ས་ཆེན་པོ་ནས་ཀྱང་སྐུ་ཚབ་ཆེད་མངགས་མདུན་སྦུག་དམ་བཀའ་རྒྱ་རིན་པོ་

ཆེ་གནང་སྦྱིན་དང་བཅས་སོགས་དང༌། འདི་ག་ས་གཞུང་བླ་ཁག་ལྷ་མི་སྡེ་བཅས་ནས་ཁྲི་སྟོན་མཇལ་དར་ལེགས་འབུལ་གསོལ་སྟོན་ཟབ་ཏུ་བགྱིས། དེ་ནས་ཤིང་འབྲུག་ལོ་ནང་རྒྱལ་ཁབ་ཏུ་གསར་མཇལ་དུ་ཕེབས་རྒྱུར་འདི་སྐབས་དམག་སྐད་ཀྱང་རེ་ཆེ་ཡོད་པ།
དེ་ནས་ལམ་གཏོར་སོགས་གནང་སྟེེ་བཀྲས་བརྩེགས་རྗེ་བཙུན་ཚེ་སྦྱིན་དངོས་གྲུབ་དབང་མོ་ཉིད་འདིར་བཞུགས་ཁྲིའི་ཚབ་ཏུ་བསྐོས་གནང་བཅས། འདི་ག་ས་གཞུང་ལྷ་མི་སྡེ་བཅས་ནས་ཕེབས་སྐྱེལ་ཐབ་སྐྱེལ་སོགས་ཞུ་སྒོ་རྣམས་སྔར་ལམ་བཞིན་ཞུས་ཏེ་ཆིབས་བསྒྱུར་བསྐྱངས་པ།
ལྷ་ལྡན་དུ་ཐབ་བསུ་རྩེ་ཤོད་བཀའ་ཤག་སོ་སོའི་མགྲོན་གཉེར་ནས་ཇ་ཞུས་མཚམས་དར་སོགས་སྔར་ལམ་བཞིན་དང༌།
བཞུགས་མཚེར་བསྟན་གླིང་བླ་བྲང་དུ། དེ་ནས་མཇལ་ཕྱག་སྙན་སེང་གི་བཀའ་ལན་ཕེབས་མཚམས། ནོར་གླིང་དུ་སྔར་ལམ་བཞིན་སྔ་བར་ཕེབས་ཏེ། དེ་དུས་གོང་ས་རྒྱལ་དབང་ཐམས་ཅད་མཁྱེན་པ་བློ་བཟང་ཐུབ་བསྟན་རྒྱ་མཚོ་མཆོག
འཇིགས་བྱེད་ལྗགས་བསྙེན་དུ་བཞུགས་པར། གཟིམ་ཆུང་ཉི་འོད་དུ་སྐུ་ཟླ་དྲུང་དུ་མཎྜལ་རྟེན་གསུམ་འབུལ་ཚན་སོགས་ཕུལ་གནང་གྲུབ་ནས། གསོལ་ཇ་དང་བཞེས་འབྲས་ཕེབས་ཐོག་གསོལ་སྟོན་སྔོན་ལམ་བཞིན་དང༌།
དེ་ནས་བསྟན་གླིང་དུ། རྡོ་རྗེ་ཕུར་པའི་གཏོར་བཟློག་མནན་པ་ལྷ་མོ་རྗེ་ཁོལ་གྱི་མདོས་འབུལ་སོགས་གཞུང་ཞབས་མང་དག་ཐོན་པར་གྲུབ་གནང་གིས་དམག་སྐད་ཀྱང་ཇེ་ཆེར་བརྟེན་འཕྲོས་ལུས་འགའ་ཞིག་གདན་སར་སྒྲུབ་འཐུས་དགོངས་ཞུ་གནང་སྟེ།
ཐོན་ཕྱག་སོགས་སྔར་བཞིན་

ཞུ་གནང་གིས་ཡར་ལམ་སྟོད་ལུང་སོགས་ནས་ཡངས་ཅན་ཟམ་གསར་སོགས་བྱང་འགྲིམ་གྱིས་གཞིས་རྩེར་ཡར་མར་པཎ་ཆེན་རིན་པོ་ཆེར་མཇལ་ཕྱག་གནང་ཚོད་བཅས་ཤབ་གཞུང་བརྒྱུད་ནས། ཤིང་སྦྲུལ་ཟླ་བ་ལྔ་པའི་ཚེས་ནང་གདན་སར་ཕེབས་སྐབས།
ཕེབས་བསུ། སེར་ཕྲེང་དམ་ཅན་རྒྱ་མཚོས་བསུ་བ་སོགས་སྔོན་ལམ་བཞིན། བླ་བྲང་ཟམ་སྣེར་སྐུ་ངོ་བྱིངས་དང༌། ངོས་རྣམས་བདུན་སྐས་གཤམ་དུ་མཇལ་དར་ཕུལ་ཏེ་ཚོམས་དམར་དུ་ས་གཞུང་ནས་གཞིས་བྱེས་ཚང་མ་གསོལ་སྟོན་རྒྱས་པ་སོགས་གནང༌།
འདི་ལོ་གཞུང་ཤན་བར་ལམ་ནད་མནར་གྱིས་དགོངས་པ་ཞུས་ཚོད་ཟེར་བཞིན་མེད་འདུག ཁྲི་ཐོག་འདི་སྐབས་རྟེན་བཞེངས་སོགས་གསར་བསྐྲུན་གནང་བ་ནི་གོང་དུ་སོང༌།
ཡབ་རྗེ་ཀུནདགའ་བསོད་ནམས་ཀྱི་གདུང་རྟེན་ཡུམ་གྱི་ནང་རྟེན་རྒྱལ་ཡུམ་མྱུར་མཛད་ལྷ་མོའི་སྣང་བརྙན་དང༌། ཉིད་ཀྱི་ཨ་ནེ་རྗེ་བཙུན་མཆེད་ཟུང་སོགས་ཀྱི་ནང་རྟེན་དངུལ་སྐུ་རྣམས་ལྷ་ཆེན་ནུབ་ངོས་ཐིལ་བསྐོར་འཕྲིན་ལས་ཀྱི་མ་ཐང་རིང་མོ་ལག་བསྐོར་བཅས་པ་འདི་དང༌།
ལྕགས་རི་ཆེན་མོའི་ཕྱིར་ལྷོའི་ཁྲིས་ཀྱི་མ་ཐང་ལག་སྐོར་བཅས་གསར་བསྐྲུན་མཛད། བྱ་ཁྲ་མའི་ཁྲིས་དང༌། གཡུལ་ཐང་བཅས་ཀྱི་མ་ཐང་རྣམས་ཕྱིས་ཉམས་གུད་ཆེ་བ་ཉམས་གསོ་གསར་བཞེངས་ལྟ་བུར་མཛད་པ་དང༌།
བསྟན་འཛིན་སྐ་ཞེས་པ་དཀར་མོ་སྐ་སྐྱེས་གྲགས་པ་སོགས་སྐ་རྫོང་རྣམས་དང༌། ཕྱི་བསྐོར་དང༌། ཁའུའི་སྲིན་བྲག་ཡས་མས་ཀྱི་ལམ་བཅོས་སོགས་ས་གཞུང་གི་དབུས་ཕེབས་སྒར་སྒྲིགས་སྐབས་ཀྱི་སྤྲོ་ཁང་དང༌།
ཕྱི་

གུར་མཇལ་གུར་སོགས་འབུབ་གནང་དང་བཅས་བདག་ཁྲི་རང་ངོས་ཕེབས་ཀྱིས་རུ་ངར་མཛད་སོང་བ་དང༌། དེ་མཚུངས་ལྷ་ཆེན་ལྕགས་རི་སྟེང་གི་ཟུར་ལྕོག་རྣམས་དང་བཅས་པའི་སྤེན་མུ་ཕྲེང་སོགས་ཉམས་གསོ་ལེགས་པར་གནང་སོང༌།
ཁྲིར་ཕེབས་པ་ནས་ཕུར་སྒྲུབ་དུས་མདོས་སོགས་ལ་ཚོགས་ཕེབས་ཁྱུག་ཙམ་གནང་བ་ལས་གཞན་རྒྱུན་དུ་ཚོགས་ཕེབས་དང༌། སློབ་དཔོན་དབང་ཆོས་གནང་བ་སོགས་ནི་མ་མཛད་ཅིང་ཕལ་ཆེར་བསམ་བརླིང་དང༌། ལོ་ཤས་འདིར་ཡང་མཛད་པ་བཅས་དམག་བཟློག་ལོ་རིམ་ལྟ་བུ་ཡིན་ཤག་ལ་བྲག་དཀར་བསྐང་གསོ་འཆར་ཅན་ཕེབས་ཤིང༌།
ཆོས་རྒྱལ་སྲོང་བཙན་སྒམ་པོའི་རྣམ་ཐར་གྱི་ཆ་ཤས་རྒྱ་བཟའ་བལ་བཟའ་སོགས་འཁྲབ་མཛད། བོད་བློན་མགར་བ་གདོང་བཙན་གྱི་ཁུར་བཞེས་བདག་ཁྲི་རང་ནས་མཛད་དེ།
ཁྲོམ་དཀྱིལ་དུའང་ལོ་བཞེས་འཁྲབ་གནང་ལ་ལྟད་མོ་ཡང་དེ་ཁ་ཆེ། ཁྲོམ་ཐོག་ཀྱང་དེ་གས་ཆོད་པའི་དཔེར་བྱུང་སོང༌། དེ་ནས་རིང་མིན་མགྲོན་དབང་ཕ་བུ་བསད་རྐྱེན་གྱིས་མཛད་དཀའ་དང་སྐུ་གཟུགས་ཀྱང་སྙུང་བབས་ཀྱིས་ཇེ་ཞན་བཅས་རྒྱལ་ཁབ་ཏུ་ཁྲི་འཛིན་དགོངས་ཞུ་བསྐྱངས།
མེ་འབྲུག་ཟླ་བ་གསུམ་པའི་ཚེས་བཅུ་གཅིག་ལ་གཟུགས་སྐུའི་དཀྱིལ་འཁོར་ཆོས་དབྱིངས་སུ་བསྡུས་ཏེ།
ཞིང་བརྗེ་བའི་ཚུལ་བསྟན་པ། དགོངས་རྫོགས་ཞབས་རྗེས་རྣམས་ཕུན་ཕོ་བླ་བྲང་ནས་སྔོན་ལམ་བཞིན་འགྲུབ་པར་མཛད། ནང་རྟེན་གསེར་ཟངས་ལས་གྲུབ་པའི་རྣམ་རྒྱལ་མཆོད་རྟེན་རིན་པོ་ཆེ་དུ་མའི་ཕྲ་རྒྱན་ཅན་ཡབ་རྗེ་དམ་པའི་ནང་རྟེན་གྱི་གཡས་སུ་བཞུགས་

སུ་གསོལ་བ་འདི་དང༌། ལོ་དུས་ཆོས་བྱང་ཚོགས་ཡོངས་ནས་ནཱ་རོ་མཁའ་སྤྱོད་མའི་སྒྲུབ་མཆོད་དང་དུས་མཆོད་ཉིན་གྱི་དགེ་རྒྱུན་ཕུན་ཕོ་བླ་བྲང་ནས་ལོ་ལྟར་སྒྲུབ་མུས་འདིའོ། །དེ་རྣམས་ཀྱིས་ངག་དབང་དྲག་ཤུལ་ཡོན་ཏན་རྒྱ་མཚོའམ་འཛམ་གླིང་ཆེད་རྒུ་དབང་སྡུད་ཀྱི་རྣམ་ཐར་སྒྲོ་སྐུར་གྱིས་དབེན་པ་མདོ་ཙམ་བཤད་ཟིན་ཏོ།
།༥ འཇམ་དཔལ་དངོས་གྲུབ་རྒྱ་མཚོ།རྒྱལ་ཡུམ་སྙིང་རི་བའི་གདུང་སྲས་ཆུང་བ་འཇམ་དཔལ་དངོས་གྲུབ་རྒྱ་མཚོ་སྟེ།
དེ་ཡང་ཡབ་ཀུན་དགའ་བསོད་ནམས་དགུང་གྲངས་ཉེར་བཞིར་ཕེབས་པ་ཁྲོ་བོ་ཞེས་པ་ཤིང་གླང་ཟླ་བ་བཅུ་པའི་ཚེས་ཉི་ཤུར་བལྟམས་ཤིང༌། གཞོན་ནུ་ནས་ཡོན་ཏན་ཕྱི་མོ་བྲི་ཀློག་དང༌།
རྩ་རྒྱུད་བརྟག་གཉིས་སོགས་རྒྱུགས་སྤྲོད་རྣམས་ཀྱང་རིམ་མཛད་ཀྱིས་གཅེན་པོ་དང་མཉམ་དུ་དབང་ཆོས་གསན་བཞེས་རྣམས་ཀྱང་རིམ་པར་མཛད། རྒྱུན་འདོན་ཕུར་སྒྲུབ་སོགས་ཚོགས་ཕེབས་དང༌། གསུང་བཤད་ལས་རིམ་རྣམས་ཀྱང་ཕལ་ཆེར་གཅེན་པོ་བཞིན་མཛད།
ནག་ཆུར་ཕེབས་འགྲུལ་དུ་ཕེབས། མཇུག་གོས་དཀར་ལྕང་ལོ་འཛིན་པའི་སྐུར་བཞེངས་ཏེ་སྟོད་ཕྱོགས་ལ་ཐེངས་གཅིག་ཕེབས་པར་མངའ་རིས་ཁོ་ཆར་དུ་སྲི་གནོན་མཛད་དུས་གནོན་དོང་ཕྱེ་སྐབས་རལ་གྲི་བྲག་རྡོ་ལ་བརྡབ་པས་མེ་སྟག་འཕྲོ་བ་དང༌།
རབ་གནས་སྐབས་མེ་ཏོག་གི་ཆར་བབས་པར་གླེང་བ་སོགས་གྲུབ་རྟགས་འགའ་ཞིག་ཀྱང་བསྟན། དེ་

ནས་གདན་སར་ཕེབས་ནས་ལྕགས་གླང་ཟླ་བ་དྲུག་པའི་ནང་ཞིང་བརྗེས། དགོངས་རྫོགས་སོགས་ཕུན་ཕོ་ནས་འགྲུབ་ངོས། ནང་རྟེན་ཕུན་བདེ་སློབ་དཔོན་གྱི་བྱང་ངོས་ན་བཞུགས་པའི་རྒྱལ་བ་ཚེ་མཐའ་ཡས་པའི་སྣང་བརྙན་འདིའོ།
།སྐུ་མཆེད་རྗེ་བཙུན་མ་བགྲེས་པ་བཀྲས་བརྩེགས་སུ་བཞུགས་པ་ཚེ་སྦྱིན་དངོས་གྲུབ་དབང་མོ་ཕུན་བདེར་བཞུགས་པ་ཆུང་བ། ཀུན་དགའ་བསྟན་པའི་ཉི་མ། རྗེས་བཞུགས་འཆི་མེད། ཞལ་ལྷར་བཞུགས་པ་འཇམ་དབྱངས།
ཁྲོ་ཁང་དུ་བཞུགས་པ་སྐལ་བཟང་ཆོས་སྒྲོན། མཁས་གྲུབ་དབང་མོ་དེ་ཉིད་བཅས་པ། རིན་ཕོ་རྗེ་བཙུན་འཆི་མེད་བསྟན་པའི་ཉི་མ་དང༌། རྗེ་བཙུན་རྟ་དབང་ལ་ཕུད་པས། དུས་སྔ་ཕྱིར་བྱོན་པའི་རྗེ་བཙུན་འདི་རྣམས་ཀྱང་གསུང་ངག་ལམ་འབྲས་ཀྱིས་མཚོན་དབང་རྗེས་གནང་མང་ཙམ་གསན་བཞེས་དང༌།
ཀྱཻ་རྡོར་གཞི་བསྙེན་ཕུར་བསྙེན་བཅས་ཕལ་ཆེ་བར་མཛད་སྲོལ་ལྟར་དང༌། བདག་ཁྲི་འཇམ་དབང་སྐུ་མཆེད་ཀྱི་གཟུང་མ་ཐོན་སྲས་བདག་ཡུམ་དབང་སྡུད་སྒྲོལ་མ་ལས།
ད་ལྟའི་གདུང་སྲས་ངག་དབང་མཐུ་སྟོབས་དབང་ཕྱུག་དང༌། ཐུབ་བསྟན་མཁས་གྲུབ་རྒྱ་མཚོ་སྐུ་མཆེད། ངག་དབང་མཐུ་སྟོབས་དབང་ཕྱུག་གི་གཟུང་མ་ཤངས་མུ་ཞང་བྱ་རིག་པའི་ལྕམ་མོ་ལས།
ད་ལྟའི་གདུང་སྲས་ཟུང་རྗེ་བཙུན་མཆེད་བཅས། ད་ལྟ་འཚོ་ཞིང་གཞེས་པ་འདི་རྣམས་བྱོན་པའོ། འདིར་སྨྲས་པ། །ཕུན་ཚོགས་སུམ་རྩེན་ས་ལ་འཕོས་འདྲ་བའི། །ཕུན་ཚོགས་ལྷ་ཡི་ཁང་བཟང་ཉམས་དགའ་བ།
།ཕུན་ཚོགས་ནགས་ཚལ་ཆུ་སྐྱེས་རབ་བཞད་པའི། །ཕུན་ཚོགས་ལྷ་ཡི་གདུང་

རབས་ངོ་མཚར་རྨད། །ཅེས་པ་རྣམས་ཀྱིས་ཕུན་ཚོགས་ཕོ་བྲང་གི་གདུང་རབས་བྱུང་ཚུལ་རྣམས་བསྟན་ཟིན་ཏོ། །

སྒྲོལ་མ་ཕོ་བྲང་གི་གདུང་རབས་བཤད་པ།གཉིས་པ་སྒྲོལ་མ་ཕོ་བྲང་ཕུན་ཚོགས་དཔལ་འབར་གྱི་གདུང་རབས་བཤད་པ་ནི། གོང་དུ་ཚིགས་བཅད་མདོར་བསྟན་གྱི་སྐབས་སུ་སྨོས་པ་བཞིན། ཡབ་རྗེ་པདྨ་བདུད་འདུལ་དབང་ཕྱུག་གི་གསང་ཡུམ་ཡོངས་གྲགས་ཀྱི་གཉིས་པར་བར་ཕུག་མཐོང་སྨོན་ནང་པ་རྒྱལ་ཡུམ་ཞིང་སྐྱོང་དབང་མོར་གྲགས་པ་དེ་ཉིད་ལ་གདུང་སྲས་ཁ་ཤས་བྱུང་ཡང་བགྲེས་པ་གཉིས་ཆུང་ངུར་གཤེགས།༡
བཀྲ་ཤིས་རིན་ཆེན།གསུམ་པ་ནི།
ཡབ་རྗེ་པདྨ་བདུད་འདུལ་དབང་ཕྱུག་མཆོག་དགུང་གྲངས་སོ་གསུམ་དུ་ཕེབས་པ་རབ་བྱུང་བཅུ་གསུམ་པའི་ནང་ཚན་ཉིད་སྒྲོལ་བྱེད་ཅེས་པ་ཤིང་ཕོ་སྤྲེལ་ལོར། ངག་དབང་ཀུན་དགའ་ཐེག་ཆེན་དབང་སྡུད་བཀྲ་ཤིས་རིན་ཆེན་གྲགས་པ་རྒྱལ་མཚན་དཔལ་བཟང་པོ་ཉིད་བལྟམས་པ་ཡིན་ཏེ།
དེ་ཡང་སྔགས་འཆང་བླ་མ་དེ་ཉིད་འཇམ་མགོན་དབང་སྡུད་སྙིང་པོའི་རྣམ་འཕྲུལ་ཡིན་པ་ནི། རྗེ་བཙུན་ཀུན་བསོད་བསྟན་པའི་ཉི་མས།
གདན་སའི་གཙུག་ལག་ཁང་རྟེན་མཆོད་རྣམས་ལ་མཆོད་འབུལ་གནས་

གཟིགས་མཛད་སྐབས། བདེ་མཆོག་ཕོ་བྲང་དུ་ཡབ་རྗེ་པདྨའི་མཚན་འཆང་གིས་བསྟན་བཤད་གནང་བའི་ཚེ། སྨན་ཁང་སྟེང་གི་གཟིམ་སྤྱིལ་མདོའི་བྱང་ངོས་ལ་ཡོད་པའི་དབང་སྡུད་སྙིང་པོའི་སྐུ་བརྙན་དེ་ལ། འོ་ཁོ་བོ་གདན་སའི་འཛིན་སྐྱོང་འདི་ལ་གདུང་རྒྱུད་ཀྱང་འབྱོན་པ་དཀའ་ཞིང་བྱོན་པ་རྣམས་ཀྱང་གཞོན་ནུ་ནས་གཞན་དོན་ལ་ཕྱོགས་སྐབས་ལུས་སེམས་ཤིན་ཏུ་མནར་བའི་ཚེ།
དཀོན་མཆོག་ལ་གསོལ་བ་བཏབ་ཅིང༌། བཀའ་སྲུང་རྣམས་ལ་གདུང་རབས་མྱུར་འབྱོན་གྱི་འཕྲིན་བཅོལ་ལ་བརྩོན་པར་གྱུར་པ་ན།
དབང་སྡུད་སྙིང་པོའི་སྐུའི་རྣམ་འགྱུར་འདི་བཞིན་གྱི་ཞལ་མངོན་གསུམ་དུ་བསྟན་ཏེ། ཁྱོད་ས་སྐྱའི་གདུང་འདི་ལ་དེ་ལྟར་དུ་ངལ་བ་བྱེད་མི་དགོས།
ང་མྱུར་དུ་འོང་ངོ་གསུང་ཞིང་ཐུགས་ཀ་ནས་འོད་འཇའ་ཚོན་ལྟ་བུ་ཞིག་བྱུང༌། ངེད་ཀྱི་སྙིང་ཁར་ཟུག་པའི་སྣེ་ལ་སྔགས་འཆང་གཞོན་ནུ་གཉིས་ཀྱང་བྱོན་བྱུང་བའི་དང་པོ་འདི་གདུང་མཐུ་སྟོབས་དབང་ཕྱུག་འདི་ཡིན་པ་སྐུ་ཚེ་མཐར་མ་ཕྱིན།
ཕྱི་མ་འདི་རྒྱན་མཆོག་ཁྲི་ཆེན་བཀྲ་ཤིས་རིན་ཆེན་འདི་ཡིན། ཡང་ཤར་གྱི་བྱང་ངོས་ཀྱི་ཕུར་སྐུ་འདི་རྣམས་དང་བཅས། དཔལ་ཆེན་ཕོ་བྲང་རྒྱབ་ཀྱི་ཧོར་གྱི་བླ་རི་ནག་པོ་ཕ་གའི་ཁ་གནོན་དུ་བྲིས་པ་ཡིན་གསུངས་པ་ནི།
དོན་ལ་སྐྱབས་རྗེ་དམ་པ་དབང་སྡུད་སྙིང་པོའི་རྣམ་འཕྲུལ་ཡིན་པ་མ་ཟད་སྟོད་ཧོར་གྱི་ཁ་གནོན་དུའང་ལུང་བསྟན་པ་དང༌། ཡང་པདྨའི་མཚན་འཆང་གི་གསུང་མགུར་ལས།
ང་ས་སྐྱའི་སྡེ་གོག་འཛིན་པ་ལ། །རེ་ལྟོས་ནི་སྙིང་ནང་ཟུག་ཁྲག་ལྟར། །རང་

ཅག་གི་སྙིང་གི་གདུང་སེལ་མཆོག །ཕ་དབང་གི་མཚན་འཆང་སླར་བྱོན་པ། །བུ་མཆོག་ནི་བཀྲ་ཤིས་རིན་ཆེན་དང༌། ཞེས་སོགས་དང༌། གཞན་ཡང་འོག་ཏུ་འབྱུང་བ་བཞིན་ལྷ་དང་བླ་མ་རྣམས་ཀྱི་ལུང་གིས་ཡང་ཡང་བསྔགས་པའི་ཕྱིར་ན།
དབང་སྡུད་སྙིང་པོའི་རྣམ་ཐར་ཞལ་གསུང་མ་ལས། པདྨ་འབྱུང་གནས་འཕེན་ཤུགས་མ་རྫོགས་པས། ད་ལྟ་ལྷ་འདྲེ་མི་གསུམ་བྱམས་པ་འབྱུང༌། ཞེས་གསུངས་པས། རྒྱལ་དབང་པདྨ་ཀ་རའི་རྣམ་འཕྲུལ་དུ་ངེས་པས་སྔོན་གྱི་དུས་ནའང་བོད་ལ་བཀའ་དྲིན་ཆེ་བའི་མཆོག་ཏུ་གྱུར་པ་དང༌།
འཇམ་མགོན་དབང་སྡུད་སྙིང་པོ་ཞིང་བརྗེ་ཉེའི་དུས་ཤིག་དབྱར་དགུན་ཆོས་ཐོག་རྒྱུགས་འབུལ་བ་རྣམས་ལ་བདག་རྐྱེན་དུ་དབང་ཞིག་སྩོལ་བའི་ཕྱག་རྒྱུན་བཞུགས་པ་ལས།
རྣམ་འདྲེན་དམ་པ་འདིའི་ཡོངས་འཛིན་དཔོན་སློབ་ཆོས་གྲགས་པ་ཉིད་སྐུ་གཞོན་ནུའི་དུས། དེང་སང་བསྒྲིགས་པའི་རྒྱུགས་སྤྲོད་དུ་གྲགས་པ་འདི་ཉིད་རྒྱུགས་འབུལ་མཛད་སྐབས།
དབང་དེ་ཉིད་འཇམ་མགོན་དབང་གི་མཚན་ཅན་ནས་སྤྱན་གསལ་གྱིས་སྩོལ་སྐབས་རྒྱུགས་འབུལ་བ་གཞན་དག་རྣམས་ལ་ཚེ་རིལ་མཆོད་དཔོན་ནས་བཀྱེ་པའི་མུ་ནས། དཔོན་སློབ་དེ་ཉིད་ལ་གནང་བའི་ཚེ་འཇམ་མགོན་དེ་ཉིད་རང་ནས་བཞེས་ཏེ།
ཕྱག་སྤར་གང་བསྩལ་བ་དང་ཆབས་ཅིག་ང་ཡི་དགེ་རྒན་བྱེད་དགོས་གསུངས་པའི་ཚེ། དཔོན་སློབ་དེ་ཉིད་སྐུ་ན་གཞོན་པའི་སྟབས་ཀྱིས། ཅི་གསུང་རྒྱུ་ཡིན་ནམ་སྙམ་པའི་ངང་ནས་ཞག་དུ་མའི་བར་འཇིགས་ཆུམ་མེ་བ་ཞིག་བྱུང༌།
དེང་སང་བརྟགས་ན་གདུང་སྲས་རིན་པོ་

ཆེ་འདིའི་སྐུ་ཡོན་པ་བྱེད་དགོས་འདི་གསུང་རྒྱུ་ཡིན་པ་འདྲ་ཞེས་གསུངས་པ་གཞིས་བྱེས་ཀྱི་དགེ་འདུན་བགྲེས་པོ་རྫུན་མི་གསུང་པ་དུ་མས་གསུངས་པ་ཐོས། འཇམ་མགོན་དབང་གི་མཚན་ཅན་དེ་ཉིད་སླར་ཡང་བསྟན་འགྲོའི་དོན་དུ་དྲི་མེད་ལྷ་རིགས་འཁོན་གདུང་དུ་ཕེབས་རྒྱུ་དང༌།
དེ་ལྟར་ཕེབས་པའི་ཡོངས་འཛིན་འཆོལ་གནང་བཅས་ཀུན་གྱི་མཐུན་སྣང་དུ་གྲུབ་པ་དང༌། གཞན་ཡང་གཏེར་སྟོན་མཆོག་སྤྲུལ་བདེ་ཆེན་གླིང་པས་ཐུགས་སྒྲུབ་བར་ཆད་ཀུན་སེལ་གྱི་ལུང་བྱུང་ལས།
བདུད་འཇོམས་སྤྲུལ་པ་མངྒ་ལམཿ གཙང་སྟོད་ཕྱོགས་སུ་འབྱུང་བར་འགྱུརཿ དེ་དང་འདི་འཕྲད་བོད་ཁམས་བདེཿ ཞེས་སློབ་དཔོན་རིན་པོ་ཆེས་ལས་ཅན་དག་པའི་འཁོར་ལྔའི་ནང་ཚན།
ཞང་སྣ་ནམ་རྡོ་རྗེ་བདུད་འཇོམས་ཀྱི་སྤྲུལ་པ། གསལ་བར་ལུང་བསྟན་པ་དང༌། འོ་ན་གོང་ཡབ་རྗེ་དབང་སྡུད་སྙིང་པོའི་རྣམ་སྤྲུལ་དུ་ལུང་བསྟན་པ་དང་འགལ་ལོ་སྙམ་དུ་དོགས་ན། དེ་ནི་རྣམ་པར་མ་བརྟགས་པ་ཡིན་ཏེ་ཡབ་རྗེ་དབང་སྡུད་སྙིང་པོ་ཡང༌།
སྣ་ནམ་རྡོ་རྗེ་བདུད་འཇོམས་ཀྱི་སྤྲུལ་པར་ལུང་བསྟན་ཡོད་ཚུལ་གསུངས་པ་དང༌། གཏེར་ལུང་གཞན་ལས་ཀྱང༌། སྣ་ནམ་སྐྱེ་བ་ས་སྐྱའི་འཐིལ་དུ་འབྱུང༌།
མཐའ་དམག་བཟློག་པའི་རྟེན་འབྲེལ་དེ་ལ་ཡོད། ཅེས་སོགས་མང་དུ་འབྱུང༌། འོ་ན་ཡབ་རྗེ་དབང་གི་མཚན་ཅན་ཡང་སྲིད་བཅས་པ་སློབ་དཔོན་རིན་པོ་ཆེའི་རྣམ་འཕྲུལ་དུ་བཤད་པ་དང༌། འདིར་རྡོ་རྗེ་བདུད་འཇོམས་ཀྱི་སྤྲུལ་པར་བཤད་པ་མི་འགལ་ལམ་སྙམ་ན།
དེ་ནི་ག་ལ་འགལ་ཏེ། རྩ་རྒྱུད་བརྟག་གཉིས་ལས། འཆད་པ་པོ་ང་ཆོས་

ཀྱང་ང༌། །རང་གི་ཚོགས་ལྡན་ཉན་པའང་ང༌། །ཞེས་སོགས་གསུངས་པ་ལྟར་ངེས་དོན་དུ་སྟོན་པ་དང་འཁོར་གཉིས་ཐུགས་རྒྱུད་གཅིག་གིས་བསྡུས་པར་གསུངས་པའི་ཕྱིར་རོ། །དེ་ཡང་གོང་དུ་སྨོས་པ་བཞིན་ཆུ་ལུག་ལོ་ཡབ་རྗེ་སྐུ་མཆེད་ཟུང་དང་རྒྱལ་ཡུམ་ཞིང་སྐྱོང་དབང་མོ་བཅས་དབུས་ཕེབས་ཐོག་མའི་སྐབས།
རྒྱལ་དབང་ཐམས་ཅད་མཁྱེན་པ་སོགས་མཇལ་ཕྱག་གྲུབ་ནས། ལྷོ་གནས་སུ་ཕེབས་སྐབས་བསམ་ཡས་ཆོས་སྐྱོང་ཆེན་པོའི་ལུང་བསྟན་དུ་ད་ལྟ་ཡུམ་གྱི་ལྷུམས་ན་ཡོད་པ་འདི་གདུང་སྲས་དང༌།
དེ་ཡང་པད་འབྱུང་གཉིས་པ་འགྲོ་མགོན་དབང་སྡུད་སྙིང་པོའི་རྣམ་སྤྲུལ་ཡིན་པས་མཚན་ཡང་ཐེག་ཆེན་དབང་སྡུད་སྙིང་པོར་ཐོགས་ཤིག་ཅེས་འབྲུ་དཀར་གྱི་མེ་ཏོག་སྙིལ་བ་སོགས་དོན་དུ་ཡབ་རྗེ་དམ་པའི་རྣམ་སྤྲུལ་ཚང་མས་མཐུན་གྲུབ་ཏུ་འབྱུང་བ་བཞིན་ལྷུམས་ཞུགས་ཀྱི་ཟླ་གྲངས་རྫོགས་ནས་བདག་ཅག་རྣམས་ཀྱི་སྟོན་པའི་དབང་པོ་ཉིད་ལོངས་སྤྱོད་རྫོགས་པའི་སྐུར་བཞེངས་ཏེ།
དཔལ་ལྡན་འབྲས་སྤུངས་སུ་དུས་འཁོར་གྱི་རྒྱུད་གསུངས་པའི་དུས་ཆེན་དང་ཉེ་བར་ནག་ཟླའི་ཚེས་ཉེར་གཉིས་ལ། དགེ་ལེགས་རྒྱ་མཚོའི་འབྱུང་གནས་ཕོ་བྲང་དུ་དྲི་བཟང་འཐུལ་བ།
ལྷ་རྣམས་ཀྱིས་འཇའ་འོད་དང་མེ་ཏོག་གི་ཆར་སྙིལ་བ་སོགས་ལྟས་བཟང་པོ་དུ་མ་དང་བཅས་ཏེ་སྐུ་བལྟམས་ཤིང༌། གདན་སའི་ཆབ་འབངས་རྣམས་ཀྱང་ནམ་ལྟས་འདི་ལ་དཔག་ན་གོང་སར་འཁྲུངས་སྒོ་ཞིག་ཡོད་པར་གདུང་སྲས་ཁྱད་པར་ཅན་ཞིག་སྐུ་བལྟམས་པར་ཐག་ཆོད།
ཟེར་ཞིང་དགའ་བའི་རྣམ་འགྱུར་སྟོན་པ་དང༌། ཞབས་ལྷའི་རྒྱབ་ཕྱོགས་

ཀྱི་ས་འཛིན་སྐྱ་བོའི་ལོགས་དེར་གསེར་བྱ་ངང་པའི་ཚངས་བཅས་ཏེ་ཕྲུ་གུ་རྣམས་སྒོར་ཐོན་བྱུང་བ་དང༌། གཟིམ་ཆུང་གི་སྐར་ཁུང་སྟེང་བྱིའུས་ཚང་བཅའ་བ། ཆིབས་རར་རྒོད་མ་གཡང་འཛིན་ལ་རྟེའུ་དཀར་པོ་བཙས་པ་རྣམས་མཉམ་དུ་བྱུང་བ་ནི།
བདག་ཅག་གི་སྟོན་པ་རྒྱལ་བུ་དོན་འགྲུབ་འཁྲུངས་པ་དང་ཚུལ་མཚུངས་པར་བྱུང་ངོ༌། །དེ་ནས་ཡབ་རྗེ་མཆོག་ནས། ཡུམ་སྲས་རྣམས་ལ་རབ་དཀར་ལྷ་རྫས་སྲིད་ན་རིང་བ་སྒྲོན་པ་དང༌།
སྐྱོབས་པ་འཆི་མེད་དབང་པོ་ལྷ་དགུའི་དཀྱིལ་འཁོར་དུ་དབང་བསྐུར་ཏེ་བཀྲ་ཤིས་རྫས་བརྒྱད་རྒྱལ་སྲིད་སྣ་བདུན་རྣམས་གདུང་སྲས་ཉིད་ཀྱི་སྐུ་པང་དུ་འགྲེམ་པ་དང༌། གུར་མགོན་ཁྲོ་བཅུའི་རྗེས་གནང་སོགས་སྩོལ་བར་མཛད།
གསང་རྒྱ་བཀྲོལ་ནས་བརྟན་བཞུགས་ཀྱང་གསར་རྩོམ་གཟའ་ཚེས་དགེ་བར་མང་ཇའི་ཐོག་ཚོགས་འདོན་དང༌། འཁྲུངས་བསངས་རྒྱས་པ་ཕྱི་ལོ་དུས་མདོས་ཟབ་མ་རྣམས་སྔོན་ལམ་ལྟར་མཛད་ཅིང༌།
དེ་ལྟ་བུའི་གདུང་སྲས་དེ་ཉིད་གཞོན་ནུའི་རོལ་རྩེད་ཀྱི་དུས་ཀྱང་ཆོས་འཆད་ཟོར་འཕེན་སོགས་དམ་པའི་ངང་ཚུལ་ཁོ་ནས་དུས་འདའ་བར་མཛད་པ་ཞིག་ཡོད་ཚོད་དང༌། དེ་ནས་རིམ་བཞིན་སྔོན་གྱི་ལུང་བསྟན་བཞིན་དཔོན་སློབ་ཆོས་གྲགས་པ་ཉིད་རིག་གནས་སློབ་དཔོན་དུ་བསྐོ་བཞག་བསྩལ་ཏེ།
ཡོན་ཏན་གྱི་ཕྱི་མོ་བྲི་ཀློག་སོགས་དཀའ་ཚེགས་མེད་པར་ཐུགས་སུ་ཆུད། ཆོས་སྤྱོད་རབ་གསལ་ཐུགས་འཛིན་སྐབས་རྣམ་རྒྱལ་གཟུངས་སྔགས།
དཔལ་མོ་གང་ཞིག་མ་བསྟོད་པ་འདོད་གསོལ་བཅས་ཐོལ་བྱུང་དུ་གསུངས་པ་སོགས་ངོ་མཚར་རྨད་དུ་བྱུང་

བ་དང༌། དེ་ནས་ཡབ་རྗེ་རྡོ་རྗེ་འཆང་ནས་ཡབ་ཆོས་ཀྱི་སྙིང་པོ་ཀྱཻ་རྡོ་རྗེའི་རྡུལ་ཚོན་གྱི་དབང་རྒྱས་པར་སྐུ་ཚེ་འདི་ཉིད་ཀྱི་སྨིན་བྱེད་ཐོག་མར་བསྩལ། དེ་ནས་ཡབ་མེས་གོང་མའི་བཞེད་སྲོལ་བཞིན།
རྩ་རྒྱུད་བརྟག་གཉིས། རྡོ་རྗེ་ཕུར་པ། དགེས་རྡོར། གསང་འདུས་འཕགས་ལུགས། བདག་མེད་མ། ནཱ་རོ་མཁའ་སྤྱོད། ཀུན་རིག་སོགས། མངོན་དཀྱིལ་རྣམས་ཐུགས་སྦྱོང་གིས་རེ་རེ་བཞིན་ཡབ་རྗེ་རྡོ་རྗེ་འཆང་དང༌།
ལྷོ་བྱང་ལས་ཚན་བཅས་ཀྱི་དབུས་སུ་རྒྱུགས་སྤྲོད་འབུལ་གནང་གིས་རིམ་གྱིས་དགུང་གྲངས་དྲུག་བདུན་ལ་རྒྱུད་འདོན་ཟབ་མ། དགུང་གྲངས་བརྒྱད་པར་ཕུར་སྒྲུབ་ཚོགས་དབུས་སོགས་སུ་ཕེབས། གར་འཆམ་ཕྱག་ལེན་རྣམས་ཀུན་གྱི་ཡིད་འཕྲོག་པར་མཛད་ཅིང༌།
གཞན་ཡང་དགེས་རྡོར་སོགས་གོང་དུ་རྒྱུགས་སྤྲོད་གང་གནང་སོ་སོའི་ཚོགས་དབུ་དང༌། དེ་མཚམས་རྒྱལ་བས་བཀའ་བསྡུ་བཞི་པ་སྡོམ་གསུམ་རབ་དབྱེའི་གཞུང་སྐྱོར་ལ་ཡང་རྟག་པར་ཕེབས་ཚོད་དང༌།
བར་གསེང་རྣམས་སུ་ཡབ་རྗེ་རྡོ་རྗེ་འཆང་སོགས་དམ་པ་རྣམས་ལས་སྔ་ཕྱིར་དབང་ལུང་མན་ངག་གསན་པ་རྣམས་ཕྱོགས་གཅིག་ཏུ་བརྗོད་ན། དེ་ཡང་ཡབ་རྗེ་པདྨ་བདུད་འདུལ་དབང་ཕྱུག་ལས།
རྡོ་རྗེ་ཕུར་པའི་སྟོད་ལས་བྱང་ཆུབ་སྒྲུབ་དབང་དང༌། སྨད་ལས་དྲག་པོ་སྒྲོལ་དབང༌། གུར་དྲག་ཉང་ལུགས། ཀྱཻ་རྡོར་རྒྱུ་དུས་དང༌། ལམ་དུས་ཀྱི་དབང༌། འཇམ་དབྱངས་དམར་སེར། གསེར་ཆོས་འཇམ་ནག
རྟ་ཕྱག་ཁྱུང་གསུམ། རྗེ་བཙུན་མ་ཀུ་རུ་ཀུ་ལེ། དཔལ་མོ་སྙིང་གི་གསེར་ཐིག་ཅན། ཚོགས་བདག་ཁྱད་པར་བ་རྣམས་ཀྱི་

རྗེས་གནང༌། བྱད་གྲོལ་གསེར་ལྡེ། མགོན་པོ་ཞལ་བཞིའི་རྗེས་གནང༌། གསང་སྒྲུབ་ཀྱི་ཉམས་ཁྲིད། ཞལ་པོད་རྣམས་ཀྱི་ལུང་བཅས་ཆོས་སྐོར་ཡོངས་རྫོགས་གསན། ས་སྐྱ་ངག་དབང་ཀུན་དགའ་རྒྱལ་མཚན་རིན་ཆེན་ཚུལ་ཁྲིམས་དབང་ཕྱུག་ལས།
གསུང་ངག་ལམ་འབྲས་ཚོགས་བཤད་ཆ་ལག་དང་བཅས་པ་ཡོངས་རྫོགས། བདེ་མཆོག་ལུ་ནག་ཟུང་དང༌། དྲིལ་བུ་ལུས་དཀྱིལ། བདེ་མཆོག་བོང་ཞལ། གསང་འདུས་རིགས་གསུམ་རྣམས་ཀྱི་དབང་ཆེན། རྗེས་གནང་སྤྱི་བཀའ་སྒྲུབ་ཐབས་བརྒྱ་རྩ།
ཟུར་བཀའ་འབྱུང་འདུལ། ཕྱག་རྡོར་ཨུ་ཙྱ། འཇམ་དཔལ་དཀར་པོ། གཟའ་ཡུམ། གཙུག་འབར་གསེར་ཆོས་འཇམ་ནག་གནད་བཅུ་གཅིག་དང་བཅས། རི་ཁྲོད་མ། ཁྱུང་ནག སྣ་ཚོགས་ཡུམ།
འཇམ་དབྱངས་དམར་སེརདང་སྨྲ་སེང༌། སེང་སྒྲ། མི་གཡོ་བ་དཀར་སྔོན། རྣམ་རྒྱལ་ལྷ་དགུ། གསེར་ཆོས་སེང་གདོང་སྔོན་མོ། ཛམ་སེར་ནག ནོར་རྒྱུན་མ་སེར་མོ། ཇོ་ལུགས་སྒྲོལ་མ་ཉེར་གཅིག་རྣམས་ཀྱི་རྗེས་གནང༌།
ཆོས་སྤྱོད་རབ་གསལ་ཀྱི་ལུང་སོགས་གསན། གུར་མགོན་བྲག་རྫོང་མ་ཕྱི་ནང་གསང་གསུམ་གྱི་ཉམས་ཁྲིད་རྗེས་གནང་རྣམས་དང༌། གསང་ཁྲིད་བེ་བུམ་རྣམས་ཀྱི་ལུང་ལ་སོགས་པ་ཆོས་སྐོར་ཡོངས་རྫོགས་གསན།
གསེར་ཆོས་མཁའ་སྤྱོད་སྐོར་གསུམ། ནཱ་རོ་མཁའ་སྤྱོད་མའི་ཉམས་ཁྲིད་ཆོས་སྐོར་ཡོངས་རྫོགས་གསན། སྔགས་འཆང་ཡིག་སྟེང་གི་གཏོར་བསྔོ་ཆེན་མོའི་བཀའ་སྲུང་རྣམས་ཀྱི་རྗེས་གནང་སོགས་ཀྱང་གསན།
རྗེ་བཙུན་རྨོལ་དྲུང་འཆི་མེད་བསྟན་པའི་ཉི་མ་

ལས། སྦྱོང་རྒྱུད་དཀྱིལ་འཁོར་བཅུ་གཉིས་དང༌། ཕྱག་རྡོར་འཆི་བདག་འཇོམས་པ། ཀུན་རིག་གི་དབང་སོགས་གསན། རྗེ་བཙུན་ཨ་ནི་དྲུང་སྐལ་བཟང་ཆོས་ཀྱི་ཉི་མ་ལས། གྲུབ་ཆེན་བརྒྱད་ཅུའི་བྱིན་རླབས། བླ་མེད་སྒྲོལ་མ་ཉེར་གཅིག་དང༌།
རྣམ་སྲས་རིགས་ཅན་བཅོ་ལྔའི་རྗེས་གནང་སོགས་གསན། ཐར་རྩེ་མཁན་རིན་པོ་ཆེ་བྱམས་པ་ཀུན་དགའ་བསྟན་འཛིན་ལས་གསུང་ངག་སློབ་བཤད་ཆ་ལག་དབང་བྱིན་རླབས་ལུང་པོད་རྣམས་དང་བཅས་ཡོངས་རྫོགས།
གཞན་ཡང་བིར་ཝ་པའི་ལམ་འབྲས་ཆུང་བར་གྲགས་པ་གཤེད་དམར་སྤྲོས་མེད་ཀྱི་དབང་བྱིན་རླབས་ཉམས་ཁྲིད་ལུང་བཅས་གསན། སྤྱི་བཀའ་རྡོ་རྗེས་ཕྲེང་བའི་དབང་ཆེན་དངོས་ལ་ཞེ་གཉིས་དང༌། ཀྲི་ཡ་ས་མུ་རྩ་ནས་གསུངས་པའི་དགེ་ལེགས་སུ་བྱེད་པའི་དཀྱིལ་འཁོར་གསུམ་བསྣན་པའི་དཀྱིལ་འཁོར་ཞེ་ལྔའི་དབང་ཆེན།
ཟུར་བཀའ་བྱ་རྒྱུད་དྲི་མེད་རྣམ་གཉིས། གདུགས་དཀར་ཉེར་བདུན་མ། སྤྱོད་རྒྱུད་ཨ་ར་པ་ཙ་ན་ལྷ་ལྔ༌།
རྣལ་འབྱོར་རྒྱུད་ཕྱག་རྡོར་འཆི་བདག་འཇོམས་པ་ལྷ་བཅུ་གསུམ་མ། བླ་མེད་གསང་འདུས་ཡེ་ཤེས་ཞབས་ལུགས་རྣམས་ཀྱི་དབང་ཆེན། གཞན་ཡང་བྱང་གཏེར་ཚེ་དབང་ལྕགས་སྡོང་མ། ཚེ་དབང་མདའ་འཕེལ་མ།
ཚེ་རྟ་ཟུང་འབྲེལ་རྣམས་ཀྱི་དབང་རྗེས་གནང་སྐོར་ལ། ཉང་ལུགས་གུར་དྲག་གཉན་སྒྲོལ། དབྱངས་ཅན་དཀར་མོ། དོན་ཞགས་ལྷ་ལྔ་སེང་གེ་སྒྲ་ངག་གསུང་གྲོལ་བཅས་པ། ཛམ་དམར་སྲོག་སྒྲུབ་རྣམས་ཀྱི་རྗེས་གནང༌།
ས་འཇམ་སྦགས་སྒྲུབ། གང་བློ་མའི་རིག་གཏད། ཀུན་

མཁྱེན་གོ་རམས་པའི་བཀའ་འབུམ་གྱི་ལུང་སོགས་རྒྱ་ཆེར་གསན། ངེས་པ་དོན་གྱི་རྡོ་རྗེ་འཆང་ཐམས་ཅད་མཁྱེན་པ་འཇམ་དབྱངས་མཁྱེན་བརྩེ་དབང་པོ་ལས་ཆོས་དབང་བླ་མ་གསང་འདུས་ཀྱི་དབང་ལུང་སོགས་གསན། བྱམས་པ་སྨོན་ལམ་གྲགས་པ་ལས་དཔལ་ཆེན་ཡང་དག་ས་ལུགས་ཀྱི་དབང༌།
སམ་ཊ་ནས་གསུངས་ཤིང་བདག་མེད་ལྷ་ཉེར་གསུམ་མ་རྡོ་རྗེ་ཕྲེང་བ་ལུགས་ཀྱི་དབང༌། སྒྲུབ་ཐབས་རྒྱ་མཚོའི་རྗེས་གནང་ལུང་བཅས་དང༌། བེག་རྩེ་འཁོར་མང་གི་རྗེས་གནང་སོགས་གསན།
སྙིང་རི་ཁྲི་ཆེན་བློ་བཟང་བསྟན་པའི་ཉི་མ་ལས། བྱང་གཏེར་བྱིན་རླབས་ཐུགས་དབང་རྒྱས་པ། ཚེ་ཆོག་འདོད་བུམ་ལུགས་སོགས་གསན། ལྕམ་ཕུ་བ་འགྲོ་མགོན་བསྟན་འཛིན་བློ་བཟང་ལས།
སྨིན་གླིང་འདོད་འཇོའི་བུམ་བཟང་དབང་བྱིན་རླབས་རྗེས་གནང་སྲོག་གཏད་ལུང་སོགས། ཆོས་སྐོར་ཡོངས་རྫོགས་གསན་པ་དང༌། གཞན་ཡང་གསན་ཐོར་མ་འཁོད་པ་འདྲེན་པ་དམ་པ་རྣམས་ལས་དབང་ལུང་གསན་པ་འགའ་ཞིག་ཡོད་ཚོད།
དེ་ལྟར་ཐོས་བསམ་མཛད་པ་རྣམས་བསྒོམ་པས་ཐུགས་ཉམས་སུ་བཞེས་ཚུལ་སྔ་ཕྱིར། ཕྱག་ན་རྡོ་རྗེ། འབྱུང་པོ་འདུལ་བྱེད། དགེས་པ་རྡོ་རྗེ། རྡོ་རྗེ་ཕུར་པ། གུར་གྱི་མགོན་པོ། གཉན་མགོན་ཞལ་བཞི་རྣམས་ཀྱི་བསྙེན་སྒྲུབ་མཐར་ཕྱིན་མཛད་དེ།
དེ་རྣམས་ཀྱི་ཉམས་བཞེས་ཀྱང་རྒྱུན་བཏོན་ཆག་མེད་གནང༌། ལྷག་པར་ཡབ་མེས་གོང་མའི་ཕྱག་ལེན་དབྱངས་རོལ་གར་འཆམ་འདོན་ཆོག་དམིགས་པའི་གོ་དོན་བཅས་བྱང་ཆུབ་པར་མཛད།
དཔལ་ཆེན་རྡོ་རྗེ་གཞོན་ནུའི་སྒྲུབ་མཆོད་

ཚོགས་དབུས་གསུང་བཤད་ཀྱི་དགའ་སྟོན་སྩོལ་བ་དང༌། དེ་ནས་རིམ་པ་བཞིན། ཟླ་དུས་སོ་སོར་གུར་མགོན་ཁྲོ་བཅུ་དང༌། དྲུག་ཅུ་མ། སྐུ་རིམ་ཆེན་མོར་གྲགས་པའི་ཕུར་བཟློག མགོན་མདོས་ཟབ་མ། རྩི་དམར་གཏོར་བཟློག་ཟབ་མ།
ཞལ་བཞི་པའི་གཏོར་མདོས་ཟུང་འབྲེལ། རྒྱལ་ཆེན་བསེ་ཁྲབ་དང༌། དམག་ཟོར་མའི་གཏོར་བཟློག་རྣམས་ཀྱི་ཟོར་འཛིན། ལྷ་མོ་རྗེ་ཁོལ་ཟུང་གི་མཆོད་མདོས། གཉན་མགོན་གྱི་དམ་ཚིག་བསྐང་བ་རྣམས་ཀྱི་རྡོ་རྗེ་སློབ་དཔོན་གྱི་ཁུར་བཞེས་མཛད་དེ།
དེ་ནས་ཕུར་སྒྲུབ་དང་དུས་མདོས་བླ་མ་གོང་མ་རྡོ་རྗེ་འཆང་དང་ཞལ་མི་གཉིས་རྣམས་ཀྱི་དུས་མཆོད་རྒྱུད་སྡེ་ཁག་མང་གི་སློབ་དཔོན་སོགས་མང་དུ་གནང་བ་ཆོ་ག་ཕྱག་ལེན་དབྱངས་རོལ་གར་འཆམ་བཅས་པར་རང་གཞན་ཐམས་ཅད་ལ་བསྟན་པའི་མིག་རྒྱན་དུ་ཕན་པར་མཛད་དོ།
།དེ་ནས་ཉིད་ཀྱི་དགུང་གྲངས་བཅུ་བདུན་པ་ཀུན་ལྡན་གྱི་ཡབ་རྗེ་རྡོ་རྗེ་འཆང་པདྨའི་མཚན་ཅན་ཉིད་སླར་ཡང་གོང་ས་ཐམས་ཅད་མཁྱེན་པ་མཇལ་ཕྱག་དང་དབུས་གནས་ལེན་དུ་ཕེབས་བཞེད་སྐབས།
རྗེ་ཉིད་དང་ཡུམ་མཆོག་ཞིང་སྐྱོང་དབང་མོ་བཅས་སྟོན་འཁོར་བསྟར་སྒྲིགས་ཀྱི་ཕེབས་ལུགས་རྣམས་ཆུ་ལུག་བཞིན་མཛད་དེ།
བར་ལམ་རོང་ནང་བརྒྱུད་དགོན་གནས་ཁག་གི་གནས་གཟིགས་སོགས་རིམ་གནང་གིས་ལྷ་ལྡན་དུ་ཕེབས་སྐབས་ཐབ་བསུ། ཕེབས་བསུ་རྩེ་ཤོད་བཀའ་ཤག་བཅས་ནས་ཇ་ཞུས་མཚམས་དར་སོགས་སྔར་ལམ་བཞིན་སྩོལ་ཐོག་བཞུགས་མཚེར་གང་དུ་གནང་བ་མ་གསལ་ཡང༌།
དགའ་ལྡན་ཁང་གསར་དུ་བཞུགས་

མེད་དམ་སྙམ། དེ་ནས་རིམ་བཞིན་གོང་ས་ཐམས་ཅད་མཁྱེན་པ་ཚུལ་ཁྲིམས་རྒྱ་མཚོ། སྲིད་སྐྱོང་མཚོ་སྨོན་གླིང་པ་རྣམས་མཇལ་ཕྱག་སོགས་དང༌། ཇོ་ཤཱཀ་རྣམ་གཉིས་ཀྱིས་མཚོན་གནས་རྟེན་ཁྱད་པར་ཅན་རྣམས་ཀྱི་གནས་གཟིགས་མཆོད་འབུལ་ཁྲུས་གསོལ་རབ་གནས་སོགས་བསྟན་འགྲོ་ཡོངས་ཀྱི་བདེ་ཐབས་ལ་ཕན་བཞེད་རྣམས་གྲུབ་ནས།
གཞུང་གི་ཞབས་བརྟན་གནང་ཚུལ་མ་གསལ་ཡང་མང་དུ་གནང་བར་གཞིར་གྲུབ་པ་བཅས། གཞུང་ས་མཆོག་ནས་ཟུར་གསོས་སྔ་ཕྱི་བར་གསུམ་དང་ཐོན་ཕྱག་མཇལ་སོགས་བསྩལ་ཏེ།
བསམ་ཡས་སོགས་ལྷོ་གནས་རྣམས་སུ་རིམ་པར་ཕེབས། དེ་སྐབས་ཡར་ལུང་ཤེལ་བྲག་རྟེན་བརྟེན་པ་བཅས་པ་མཇལ་བར་དམ་པ་དེ་ཉིད་དང༌། གང་གི་ཡུམ་མཆོག་ཞིང་མཆོག་དབང་མོ།
གནས་ཆོས་གྲགས་པ་སོགས་དཔོན་འཁོར་རགས་བསྡུས་ཤིག་ཕེབས་ཏེ། ཨོ་རྒྱན་རིན་པོ་ཆེའི་དྲུང་དུ་ཚོགས་བརྒྱ་དང་གསོལ་འདེབས་ལེའུ་བདུན་མ་ཞལ་འདོན་མཛད་པའི་ཚེ་ཨོ་རྒྱན་རིན་པོ་ཆེའི་སྐུ་བརྙན་བྱིན་ཅན་དེའི་ཞལ་བསྒྱུར་ཅིང༌།
ཞལ་རྒྱན་འགུལ་བ་ལྟར་མཛད་པར། རྡོ་རྗེ་འཆང་དེ་ཉིད་ཕྱི་རོལ་མ་དག་པའི་སྣང་ངོར་མནལ་དུ་ཅུང་ཟད་ཕེབས་པ་དང༌། དག་པའི་སྣང་ངོར་འོད་གསལ་དུ་མཇལ་བར་མཛད་པ་དེའི་ཚེ།
ཨོ་རྒྱན་རིན་པོ་ཆེའི་ཞལ་དངོས་སུ་གཟིགས་རྒྱུ་ཡིན་པ་གདོན་མི་ཟ། དེ་སྐབས་ཕྱི་ནང་གི་མི་མང་ལས་དག་མིན་སྣ་ཚོགས་ཡོད་པ་ལ་བརྟེན། ཞལ་གཟིགས་ཀུན་གྱིས་མཐོང་སྣང་རང་མ་བྱུང་རུང༌།
བྲག་ཕུག་གི་ཡང་ཐོག་ནས་ཚེ་ཆུ་དབུ་ཐོག་ཏུ་ཚེག་སྒྲ་

དང་བཅས་བབས་པས། དེའི་རྐྱེན་གྱིས་མནལ་སད་པ་ལྟར་མཛད་འཕྲལ། ཕྱག་མཐིལ་ནམ་མཁར་སྟོན་པར་མཛད་པ་ན། ཚེ་ཆུ་མང་རབ་བྱུང་བ་རྗེ་རང་ཉིད་ཀྱིས་གསོལ་ཞིང༌། ཡང་བསྐྱར་གོང་ལྟར་མཛད་པས། ཚེ་ཆུ་ཐིག་པ་གསུམ་ཙམ་བྱུང་བ་རྒྱལ་ཡུམ་ཉིད་ལ་འབུལ་གནང་དང༌།
ད་དུང་དཔོན་སློབ་དེ་ཉིད་ལ་འབུལ་རྒྱུའི་ཕྱག་གོང་ལྟར་མཛད་ཀྱང་ཚེ་ཆུ་མ་བབས་པ་དང༌། རྗེ་དེ་ཉིད་བཞུགས་གདན་གྱི་སྟེང་ནས་བཞེངས་ཏེ། ཚེ་ཆུ་བྱུང་བའི་བྲག་ངོས་ལ་ཕྱག་རྐྱོང་པར་མཛད་པས།
བྲག་སྐམ་པོ་ཆུ་བྱུང་བའི་རྗེས་ཙམ་ཡང་མི་འདུག་པ་དེ་ལ་ཐུགས་མ་ཚིམ་པའི་རྣམ་པས་སླར་ཡང་གསོལ་འདེབས་ཀྱི་འཕྲོས་མཛད་གྲུབ་འཕྲལ་ཆིབས་ཞལ་བསྒྱུར་ཏེ་སྒར་ཆེན་དུ་ཕེབས།
དེའི་སང་ཉིན་དཔོན་སློབ་བཟོད་པ་ཕུན་ཚོགས་སོགས་བན་ཚང་པ་འགའ་ཞིག་གོང་གི་གནས་ཆེན་དེར་མཇལ་དུ་བྱོན་སྐབས། སྐུ་གཉེར་དེ་ཉིད་ནས་ཁ་སེང་གི་བླ་མ་དེ་ཨོ་རྒྱན་རིན་པོ་ཆེའི་རྣམ་འཕྲུལ་ལམ།
ཡང་ན་ཨོ་རྒྱན་རིན་པོ་ཆེའི་ཞལ་སློབ་ཞིག་ཡིན་པ་ཐེ་ཚོམ་གཏན་ནས་མི་དགོས་པར་འདུག་སྟེ། ང་ཡིས་གནས་འདིར་སྐུ་གཉེར་བྱས་ནས་ལོ་མང་དེ་ཙམ་སོང་རུང༌། ཁ་སེང་གི་ཡ་མཚན་དེ་འདྲ་གཏན་ནས་མ་བྱུང༌།
གོང་གི་ཕྱག་ཕྱི་སོགས་ནང་གི་མི་མང་དེ་འདྲའི་ཁྲོད་ན་དམ་སྲི་སྡིག་ཅན་ཁ་ཤས་པ་དེའི་སྐྱོན་གྱིས་མ་བྱུང་བ་མ་གཏོགས། གནས་འདིར་བླ་མ་དེ་ལ་ཨོ་རྒྱན་རིན་པོ་ཆེའི་ཞལ་མངོན་སུམ་དུ་གཟིགས་རྒྱུར་ཡིན་པ་གདོན་མི་ཟ་བར་འདུག་ཅེས་ཟེར།
དེ་སྐབས་བན་ཚང་པ་དཔོན་སློབ་བཟོད་པ་ཕུན་ཚོགས་སོགས་

རྫུན་མི་ཟེར་བ་དུ་མས་འཕྲོས་པ་བྱུང་གླེང་འདུག ཡར་འབྲོག་ནས་སྒང་བརྒྱུད་རྒྱལ་རྩེ་གུད་པ་གྲྭ་ཚང་དུ་ཕུར་བཟློག་ཞིག་མཛད་པ། ཟོར་འཕེན་སྐབས་སྐྱབས་རྗེ་དམ་པ་འཁོར་ཚོགས་དང་བཅས་པའི་སྟེང་གི་ནམ་མཁར་འཇའ་འོད་ཁ་དོག་སྣ་ཚོགས་པའི་གུར་ཁྱིམ་ཆོས་འབྱུང་གྲུ་གསུམ་པའི་རྣམ་པ་ཅན་ཕུབ་ཅིང༌།
མེ་ཏོག་གི་ཆར་ཡང་བབས་པས་དེ་ཕྱོགས་ཀྱི་སྐྱེ་བོ་ཀུན་མི་ཕྱེད་པའི་དད་པའི་ས་ལ་བཀོད་པར་མཛད་པ་ན།
གང་གི་ཡབ་རྗེ་མཆོག་ནས། གཅེས་གཅེས་ལྟར་མ་བྱེད་ཅིག་ཨང་སྐུ་ཚེ་ལ་བར་ཆད་ཀྱང་འབྱུང་ཉེན་ཆེ། ཞེས་གསུངས་པར་གྲགས་པ་སོགས་ངོ་མཚར་བའི་མཛད་བཟང་དུ་མ་དང་བཅས་གདན་སར་ཕེབས་ནས་རིང་པོ་མ་ལོན་པར་རྗེ་ཉིད་དགུང་གྲངས་ཉི་ཤུར་ཕེབས་པར་ཆུ་སྟག་ལོར་ཡབ་རྗེ་སྐུ་མཆེད་གཉིས་བཀའ་གྲོས་མཛད་དེ།
ཆུ་ཡོས་རིགས་སྲས་སྐུ་མཆེད་རྣམས་འཇམ་དབྱངས་ས་སྐྱ་པཎ་ཆེན་གྱི་ཆོས་ཁྲིར་ཕེབས་ཚུལ་གོང་རྡོ་རྗེ་རིན་ཆེན་གྱི་རྣམ་ཐར་ལོ་རྒྱུས་སྐབས་བཞིན་དང༌།
དེ་ནས་ཡབ་རྗེ་པདྨའི་མཚན་ཅན་ཉིད་ཁྲི་འཛིན་དགོངས་ཞུ་མཛད་དེ་གདུང་སྲས་རྡོ་རྗེ་རིན་ཆེན་མཆོག་ཁྲི་འཛིན་དུ་མངའ་གསོལ་ཏེ། རིང་མིན་རྗེ་ཉིད་དགུང་གྲངས་ཉེར་གཅིག་ཏུ་ཕེབས་པ་བཅས་སྐུ་མཆེད་གཉིས་ཆར་ལྷ་ལྡན་རྒྱལ་ཁབ་ཆེན་པོར་ཁྲི་མཇལ་དུ་ཕེབས་ཚུལ་གོང་གཅེན་པོའི་ལོ་རྒྱུས་སྐབས་བཞིན་དང༌།
འདི་སྐབས་ཙམ་ལ་རྗེ་ཉིད་རབ་བྱུང་གནང་འདོད་ཐུན་མོང་མ་ཡིན་པར་ཡོད་འདུག་ཀྱང་ཡབ་རྗེ་མཆོག་ནས་ས་སྐྱའི་གདུང་རྒྱུད་འདི་བཞིན་གངས་ལྗོངས་ཡོངས་ཀྱི་བསྟན་པའི་སྲོག་

ཤིང་དུ་གྱུར་ཅིང༌། དེ་ལྟར་མཛད་པས་ག་ལ་འཐུས་ཀྱི་བཀའ་བཀྱོན་ལྡོག་མ་ནུས་པ་སྔགས་འཆང་དགེ་བསྙེན་རྡོ་རྗེ་འཛིན་པའི་གོ་སར་མི་བཞུགས་ཐབས་མེད་ཀྱི་རྒྱལ་ཁབ་བཀའ་དགོངས། སྔར་ལོ་ལ་སིང་དཔུང་འཇུག་མཛད་སྐབས།
གངས་རི་ཏི་སེ་དང༌། མཚོ་མ་དྲོས་པ་སོགས་གནས་རྟེན་རྣམས་ལ་ཁྲུས་གསོལ་རབ་གནས་སུ་ཕེབས་དགོས་བཀའ་བསྒྱུར་སྤྱི་ཕེབས་ཀྱིས་དེ་བཞིན་ཞུ་བར་སྟོད་ཕྱོགས་ལ་ཆིབས་བསྒྱུར་གྱི་གོང་གསལ་བཀའ་དགོངས་རྣམས་དང༌།
མངའ་རིས་སྐོར་གསུམ་གྱི་གདུལ་བྱ་རྣམས་ཀྱི་བདེ་ཐབས་ལ་བརྩོན་བཞུགས་སྐབས་གདན་ས་འདིར་རྡོ་རྗེ་རིན་ཆེན་ཉིད་ཁྲི་འཛིན་དགོངས་ཞུ་མཛད་པར་བརྟེན། འདི་གའི་ལྷ་མི་སྡེ་འབངས་བཅས་ནས་ད་ཆ་གདན་སའི་འཛིན་སྐྱོང་གནང་བ་པོ་སྐྱབས་མགོན་བཀྲ་ཤིས་རིན་ཆེན་འོས་པ་ཞིག་ཡིན་ཞེས་རྒྱལ་ཁབ་ཏུ་སྙན་ཕུལ་བཞིན་བཀའ་དམ་བསྩལ་བར་བརྟེན།
ཡབ་རྗེ་མཆོག་ནས་གདན་སའི་ཁུར་བཞེས་མཛད་དགོས་ཀྱི་བཀའ་ཡིག་ཕེབས་དོན་བཞིན་གདན་སར་ཤར་ཕེབས་ཀྱིས་སྐྱབས་མཆོག་དེ་ཉིད་དགུང་གྲངས་ཉེར་བཞིར་ཕེབས་པ་ཤིང་སྦྲུལ་ལོ་མཇུག་གཡུལ་ཐང་འོང་བཞེས་ལ་དར་འཛུགས་དང༌།
ཁྲི་ཕེབས་ཆེན་མོ་གནང་ཟིན། སྟབས་དུས་མདོས་ཟབ་ཆུང་སོགས་མཛད།
རྒྱལ་ཟླའི་གཟའ་ཚེས་དགེ་བར་སྐྱབས་མཆོག་དེ་ཉིད་བླ་ཆེན་འཕགས་པ་རིན་པོ་ཆེའི་བཞུགས་ཁྲི་ག་ལ་བར་ཞབས་ཟུང་མངོན་པར་བཀོད་དེ། ཡབ་རྗེ་གྲུབ་པའི་དབང་ཕྱུག བན་ཚང་པ་དང་བཅས་པས་སླར་ཡང་གངས་ལྗོངས་བསྟན་འགྲོའི་མགོན་དཔུང་

དུ་མངའ་གསོལ་ཏེ་ཤིས་བརྗོད་མེ་ཏོག་འཐོར་བ་མཛད་ནས། དགའ་སྟོན་གྱི་དཔལ་ལ་རོལ་བར་མཛད་དོ། །དེ་སྐབས་ཙམ་ལ་གོང་མ་ཆེན་མོའི་བླ་མཆོད་ལྕང་སྐྱ་རིན་པོ་ཆེ་འདི་ཕྱོགས་ཕེབས་པ་ཡབ་རྗེ་སྐུ་མཆེད་རྣམ་གཉིས་མཇལ་བ་དང༌།
གནས་གཟིགས་སོགས་མཛད་ནས་རྗེ་འདི་ལ་ཞིང་སྐྱོང་རྩ་ཏུརྨུ་ཁའི་ཆོས་སྐོར་འགའ་ཞིག་གསན། དངུལ་བྲེ་ཆེན་གཅིག་གིས་གཙོས་འབུལ་ནོད་བསམ་གྱིས་མི་ཁྱབ་པ་ཕུལ་ཞེས་ཀྱང་གྲག་གོ དེའི་སྔོན་ཙམ་དུ་མདོ་སྨད་ཁུལ་ནས་ངེས་པ་དོན་གྱི་ཐམས་ཅད་གཟིགས་པ་འཇམ་དབྱངས་མཁྱེན་བརྩེ་དབང་པོ།
འཕན་ཡུལ་ནཱ་ལེནྜ་ནས་མཁས་གྲུབ་བསྟན་འཛིན་སྙན་གྲགས་སོགས། སྐྱེས་ཆེན་དུ་མ་རིམ་ཕེབས་ཀྱིས་ཕན་ཚུན་དབང་བཀའ་མང་པོ་གསན་བཞེས་ཀྱང་མཛད་དོ།
།དེ་ནས་ས་སྤྲེལ་རྗེ་ཉིད་བདག་མོ་རྗེ་བཙུན་མ་བཅས་ལྷ་ལྡན་རྒྱལ་ཁབ་ཆིབས་བསྒྱུར་རྒྱུའི་ལམ་གཏོར་སོགས་སྔར་ལམ་བཞིན་རིམ་མཛད་ཀྱིས། །འདི་ག་གདན་ས་ནས་ཟླ་བ་བརྒྱད་པའི་ཟླ་ཕྱེད་ཙམ་ལ་སྒར་སྒྲིགས་ཀྱིས་ཆིབས་བསྐྱོད་དེ་བར་ལམ་པཎ་ཆེན་རིན་པོ་ཆེ་མཇལ་ཕྱག་དང༌།
བླ་བྲང་མཆོག་ནས་ཀྱང་བཀུར་བཟོས་སྔར་ལམ་ལྟར་ཞུས་ཤིང༌། དེ་ནས་རོང་བརྒྱུད་ཐ་སྐར་ཟླ་བའི་ཚེས་དགུ་ལ་ལྷ་ལྡན་དུ་ཕེབས།
གཞུང་ས་མཆོག་ནས་སྐྱིད་ཚལ་ཀླུ་ལྡིང་དུ་ཐབ་བསུ། རྩེ་ཤོད་བཀའ་ཤག་བཅས་སོ་སོར་ནས་ཇ་ཞུས་མཚམས་དར་འབུལ་བ་སོ་སོར་ནས་མགྲོན་གཉེར་རེ་ཕེབས་ཤིང༌། ཕེབས་བསུ་བ་དྲུང་སྐྱ་སེར་སོ་སོར་ནས་བཅོ་ལྔ་རེ་བསྩལ་ཏེ་ཕོ་བྲང་སྐུ་མདུན་བརྒྱུད་བཞུགས་ཚེ་དགའ་ལྡན་ཁང་

གསར་དུ་ཕེབས། འཕྲལ་སྣེ་ཤན་དུ། ཤེར་སྤང་དགའ་བཞི་སྲས་དང༌། རྩེ་དྲུང་དམ་ཆོས་གཉིས་བསྩལ་བ་དང༌། མཚམས་དེར་ཇ་ཞུས་གོང་བཞིན་ཕེབས། བཀའ་ཤག་གི་ཕེབས་གསོལ་འབུལ་བར་ས་དབང་དཔལ་ལྷུན་ངོ་མ་ཕེབས། འདི་ལོ་ལྷ་ལྡན་དུ་རྡོ་རྗེ་ཚེར་མའི་ནད་རིམ་ཐོ་བར་སྐྱབས་མཆོག་བདག་མོ་རྗེ་བཙུན་བཅས་བཀའ་ཤག་བཀའ་འགྲེལ་རྒྱལ་དབང་མཆོག་གི་མཇལ་ཕྱག་རྩ་འགངས་ཆེ་བའི་འཁོར་བཅོ་བརྒྱད་ཀྱིས་ཀུན་གླིང་དུ་བག་སང་ཉིན་ལྔ་གནང༌།
མཇལ་ཕྱག་དངོས་གཞིར་ཕུན་ཚོགས་མདུན་ལམ་བརྒྱུད་རང་རེའི་གདུགས་ཆིབས་བཤོལ་མཚམས་དང༌། གཞུང་ས་ཆེན་པོའི་དྲུང་སྐྱ་སེར་གྱི་མཇལ་དར་སོགས་སྔོན་ལམ་བཞིན་དང༌། གཟིམ་ཆུང་བདེ་ལྡན་འཁྱིལ་དུ་ཅུང་ཟད་བཞུགས་སྐབས་གསོལ་ཇ་ཕེབས།
དེ་ནས་རྩེ་མགྲོན་ནས་ཕེབས་བརྡ་བྱུང་མཚམས་ཤར་ཕེབས་གཟིམ་ཆུང་ཉི་འོད་མདོ་སྦུག་མཁན་སྡེ་ཆུང་ཁག་དང་ཆེ་ཁའི་མཇལ་དར་རྣམས་བཞེས་ཏེ་སྲུང་མདུད་རེ་གནང་སྲོལ་སོགས་སྔོན་ལམ་བཞིན་དང༌།
དེ་ནས་གོང་ས་རྒྱལ་དབང་ཐམས་ཅད་མཁྱེན་པ་བློ་བཟང་མཁས་གྲུབ་རྒྱ་མཚོ་དང༌། སྲིད་སྐྱོང་རྭ་སྒྲེང་ཧོ་ཐོག་ཐུ་བཅས་པར་མཇལ་ཕྱག་ཐོག་མཎྜལ་རྟེན་གསུམ་རྣམས་ལྗགས་བཤད་བཅས་དང༌།
དངོས་འབུལ་སོགས་སྔོན་ལམ་བཞིན་མཛད། བཞུགས་ཁྲིར་འཁོད་ནས་གསོལ་ཇ་དང་འཚམས་འདྲི་བཅས་ཕེབས། དེ་ནས་སླར་ཡང་སྔར་གྱི་གཟིམ་ཆུང་དུ་གསོལ་ཇ་དང་གསོལ་སྟོན་སྤམ་ཆེ་བ་བསྩལ་ཏེ། སྤྱི་མཁན་ཤག་ཕེབས་ཀྱིས་ཕྱག་སྐྱེས་བསྩལ་བར་མགུལ་དར་ཕུལ་ཏེ་

མར་ཙམ་ཕེབས་སྐྱེལ་དུའང་ཕེབས་ཏེ། བཞུགས་མཚེར་ཤར་བསྐྱོད་གནང༌། དེ་ནས་ཡོངས་འཛིན་རྟ་ཚག་རིན་པོ་ཆེ་ནས་གདན་ཞུས་ཀྱིས་ཚེ་དབང་ལྕགས་སྡོང་མ་འབུལ་གནང་དང༌། ཕན་ཚུན་འབུལ་ནོད་ཟབ་དུ་གནང་ཚུལ་འདུག
དེ་ནས་ཇོ་ཤཱཀ་རྣམ་གཉིས་དང་རྩེར་འཕགས་པ་རིན་པོ་ཆེ་གསེར་གདུང་ཁག་བཅས་ཡར་མཆོད་སྤྲིན་རབ་འབྱམས་ཀྱིས་མཆོད་ཅིང༌། གཞན་པའི་གནས་གཟིགས་རྣམས་ཀྱང་གནང་ཟིན་ནས། ཞག་འགའ་ནས་སྐྱབས་མགོན་སྲིད་སྐྱོང་ནང་མཇལ་སྐབས་འདི་པའི་ལུགས་གཉིས་ཁྲིམས་སྲོལ་རྣམས་དུས་དབང་གིས་འཁྱོག་པོའི་ལམ་དུ་གྱུར་ཚུལ་སོགས་གང་ས་ནས་སྤྱི་དང་བྱེ་བྲག་གི་བསྟན་དོན་གྱི་ཞབས་འགྱུར་དཀའ་བའི་ཁར་དང༌།
ཉིད་ཀྱང་ཤེས་རྨོངས་ཀྱི་གནས་སོགས་གང་ས་ནས་གདན་སའི་འཛིན་སྐྱོང་དགོངས་ཞུ་ནན་དུ་མཛད་པས།
སྔོན་དུས་ས་སྐྱ་ལྷ་མི་སྡེ་བཅས་ནས་མགྲིན་གཅིག་བདག་ཆེན་ཉིད་རང་འོས་ཅིག་མཚན་འབྱོར་པ་སྤྱན་བསྟར་དང༌། སོ་སོའི་དག་བཤེར་དང་འབྲེལ་བ་བཀའ་བཀྱོན་ཕེབས་རིགས་ལྟར་གནང་མོད་བདག་ཉིད་ཆེན་པོའི་ཕྱག་འཚལ་དང་ཆབས་ཅིག
སྤྱིར་བསྟན་པའི་འཕེལ་འགྲིབ། སྙིགས་དུས་དམུ་རྒོད་ཀྱི་གནས་ཚུལ། རང་ཉིད་སྐྱེས་སྦྱངས་ཀྱི་བློ་དམན་ཚུལ་སོགས་ལུང་རིགས་དང་འབྲེལ་བ་ཞུ་བར་མཛད་འདུག
ཞག་ཤས་ནས། རྒྱལ་པོ་ལྷན་རྒྱས་ཏེ། བཀའ་བློན་བཤད་སྒྲ་དབང་ཕྱུག་རྒྱལ་པོ་ཆེད་རྫོང་གིས་གནང་ཆར་གསེར་སྲང་གསུམ་ཁ་བཏགས་བཅས་བསྩལ་ཏེ།
གདན་སའི་ཁྲི་འཛིན་བདག་ཆེན་མཆོག་ནས་མ་མཛད་ཕྱིན། བསྟན་འགྲོ་སྤྱི་

སྒེར་ལ་གནོད་ཚབས་ཆེ་ལུགས་སོགས་བཀའ་བསྒྱུར་ཟབ་བརླིང་བྱིན་ཆགས་ཅན་ནན་ཏན་དུ་ཕེབས་ཤིང༌། ལུགས་གཉིས་འཛིན་སྐྱོང་གི་ཞལ་བཀོད་ལ་མཐོ་དམན་གང་ས་ནས་བརྩི་འཇོག་མ་བྱུང་ཚེ་འདི་གར་སྙན་སེང་དང་བསྟུན་ནས་རྒྱལ་ཁབ་རང་ནས་རྒྱབ་གནོན་མཛད་རྒྱུ་ཡིན་གསུངས་པ།
བཀའ་དོན་འགལ་མེད་ཞུ་བར་མཛད་ཅིང་དེ་སྐབས་བདག་ཆེན་ཉིད་གོང་ས་རྒྱལ་དབང་མཆོག་གི་སྐུ་གམ་དུ་ཉིན་ལྟར་ཕེབས་དགོས་ལ་མདོ་སྔགས་ཆོས་ཀྱི་འབེལ་གཏམ་སོགས་ཀྱིས་དུས་འདའ་བར་མཛད།
སྔོན་ཤིང་སྤྲེལ་ལོ་ཡབ་རྗེ་སྐུ་མཆེད་དབུས་ཕེབས་སྐབས་དཔལ་རྩེ་བསྩལ་གནང་ཡང༌། ཤིང་སྦྲུལ་ལོ་གོང་མ་བདག་པོ་ཆེན་པོས་བོད་ཀྱི་ཞིབ་གཅོད་པ་ཆིས་ཀྲུང་ཐང་མ་མངགས་ནས་སྲིད་སྐྱོང་མཚོ་སྨོན་གླིང་པར་དབུ་ཉེས་ཀྱི་ཞོར་དྲུད་དུ་དཔལ་རྩེ་གཞིས་ཀ་གཞུང་བཞེས་གནང་སྟེ།
བསྟན་རིམ་གདུགས་དཀར་ཉེར་བདུན་མའི་ཞབས་བརྟན་ཆག་ཐབས་མ་མཆིས་སྟབས། ལོ་ལྟར་གཞིས་རྫོང་བཀར་སྟེང་ནས་འབྲུ་ཁལ་ཉིས་བརྒྱ་རེ་བསྩལ་བ་ཡིན་ཡང༌།
འདི་སྐབས་རྒྱལ་བློན་རྣམས་ནས་དཔལ་རྩེ་གཞིས་ཕྱིར་ལོག་གཏན་ཆགས་བསྩལ་རྒྱུའི་བཀའ་དམ་བསྩལ་བ་དང༌། གོང་ས་རྒྱལ་བའི་དབང་པོ་ནས་ཀྱང༌།
རྒྱལ་བློན་ལྷན་དུ། ས་སྐྱ་བདག་ཆེན་རིན་པོ་ཆེ་ལ་གདུགས་དཀར་ཞིག་འབུལ་དགོས་བཀའ་ཕེབས་ལ། ས་དབང་བཤད་སྒྲ་དབང་ཕྱུག་རྒྱལ་པོས་ཀྱང༌། དེ་ནི་བདག་ཅག་གི་སྟོན་པར་ལྷ་དབང་བརྒྱ་བྱིན་གྱིས་གདུགས་ཕུལ་བ་ལྟར་ཤིན་ཏུ་ལེགས་སོ་ཞུས་ཏེ།
གདུགས་དཀར་གྱི་ཐོབ་བྱ་ཐོབ་བྱེད་རྣམས་སེར་བྱེས་དགེ་བཤེས་ལྕང་བླ་མར་

གྲགས་པས་བཀོད་དེ་བསྩལ་བ་ད་ལྟར་འདི་ག་བླ་བྲང་ན་ཡོད་པ་འདི་དང༌། ཡང་འཇམ་མགོན་ཀུན་བློ་དབུས་ཕེབས་སྐབས། དེ་རིང་བུས་རྟ་རྩལ་ངོམ་རྒྱུ་ཡིན་གསུངས་པའི་རྣམ་ཐར་བཞིན། བདག་ཉིད་ཆེན་པོའི་ཆིབས་པ་རྒྱུན་དུ་བརླིང་བ་ཡོད་ཀྱང་སྐབས་ཤིག་རྟ་སྐད་འཚེར་ཞིང་ཤིན་ཏུ་དཀྲོག་ཉམས་དང་།
མེ་སྟག་གི་ཚ་ཚ་འཕྲོ་བ་ཕྱུང་བར་གོང་ས་རྒྱལ་བའི་དབང་པོ་ནས་གཟིགས་པར། བདག་ཆེན་མཆོག་གི་ཆིབས་པ་དཀྲོག་ཆེན་དེ་ལས་འགྱོགས་བྱམས་ལེགས་ཚུལ་བཀའ་བསྩལ་ཏེ།
རྒྱལ་ཚབ་མཆོག་གླིང་བའི་འགྱོགས་བྱམས་དེ་བཞིན་གསོལ་རས་བསྩལ་བ་དེའང་། ད་ལྟ་འཁྱེར་བའི་འགྱོགས་བྱམས་རྒྱ་བཟོ་མ་ཆེ་བ་འདི་ཡིན་ཚོད་འདུག གཟིགས་བཟོས་བདག་རྐྱེན་ཀྱང་ཚད་མེད་པ་བསྩལ།
གཞན་ཡང་བཀའ་ཤག་སོགས་ནས་སྔ་བར་ཕྱི་གསུམ་གྱི་ཟུར་གསོས་དང་། བསྟན་སྲིད་ཞབས་བརྟན་ཀྱང་མང་དུ་ཐོན་ཞིང་། རིང་མིན་ཐོན་ཕྱག་ཞུ་གནང་གིས་གསོལ་སྟོན་ལྗགས་བསློག་གནང་ཆ་སོགས་ཚད་མེད་པ་བཅས་ཏེ།
ཆིབས་བསྒྱུར་སྐབས་སྣེ་ཤན་དུ་རྡོ་རིང་ཤེར་སྤང་བསྩལ། ལྷོ་གནས་བརྒྱུད་གཞིས་རྩེར་པཎ་ཆེན་རིན་པོ་ཆེ་མཇལ་ཕྱག་སོགས་ཞུ་གནང་གིས་གདན་སར་ཕེབས་མདུན་འདིར་བཞུགས་སྐུ་ངོ་རྣམས་དང་།
རྡོ་རྗེ་ཆོས་སྐྱོང་ལྷ་མི་སྡེ་བཅས་ཀྱི་ལས་སྣེ་གཙོ་དྲག་གི་གོ་རིམ་གྱིས་ཕེབས་བསུ་དང་། སེར་ཕྲེང་རྒྱས་པ་བཅས་ཚོམས་དམར་དུ་གཞིས་བྱེས་སྐུ་ངོ། གཞུང་སའི་སྣེ་ཤན་དང་གསོལ་སྟོན་སོགས་སྔར་ལམ་རྒྱས་པར་བསྩལ།
རྡོ་རྗེ་ཆོས་སྐྱོང་རྣམས་གཏང་རག་སོགས་ཀྱིས་དུས་འདའ་བའི་སྐབས་སོ། །

འདི་སྐབས་ཙམ་ལ་ཧོར་ཁང་བདག་མོར་གདུང་རྒྱུད་མ་བྱུང་བས་ཡབ་རྗེ་མཆོག་སོགས་ནས་རྒྱལ་རིགས་ཤིང་ས་ལ་ལྟ་བུ་དྭགས་པོ་ལྕང་ར་བའི་བདག་མོ་ཁབ་བཞེས་ཀྱིས་མཚན་བསོད་ནམས་བུ་ཁྲིད་དུ་གསོལ་ཏེ། སྔ་དུས་སྒྲོལ་མ་དམར་བཟློག་ལྷ་ཁང་གི་བྱང་གི་འཁྲིས་ལྕང་གསེབ་འདིར་སྤྲོ་ཁང་ལྟ་བུའི་གཟིམ་ཁང་སྟབས་བདེ་ཞིག་ཡོད་པར་རྗེ་བཙུན་སྒྲོལ་མ་སྐལ་བཟང་ཆོས་སྒྲོན་གཟིམ་ཁང་དེར་འཁྲུངས་ཚོད་དང་།
དེ་གའི་བྱང་ཙམ་གྱི་སར་སྒྲོལ་མ་ཕུན་དཔལ་ཕོ་བྲང་འདི་བཞིན་བརྟག་སློང་སྦྱངས་གསུམ་སོགས་རྒྱུད་སྡེ་ནས་གསུངས་པས་ས་ཆོག་དང་འབྲེལ་རྩ་བ་ནས་གསར་འདེབས་མཛད་པ་འདི་ནི།
ད་ལྟ་བྱང་ངོས་དང་བདེ་ཅན་སྟེང་འོག་ཀླུ་ལྡིང་ལྕང་ར་བཅས་པ་འདི་རྣམས་ཡིན་ཅིང་།
རབ་གནས་བཅས་བདག་ཁྲི་ཉིད་དང་ཆོག་གྲྭ་བཅས་ནས་མཛད་དེ། དབྱར་བཞུགས་ཕལ་ཆེར་འདི་གར་གནང་ཞིང་། དགུན་ཐོག་གཞི་ཐོག་ཏུ་གདན་བཞུགས་སྐབས་ལྕང་སྐྱའི་དགོངས་རྫོགས་སུ་སོག་པོ་ཆུ་བཟང་སྤྲུལ་སྐུ་ནས་དུས་གཅིག་ལ་རྒྱ་དངུལ་རྟ་མིག་མར་གྲགས་པ་བརྒྱ་ཕྲག་གཅིག་དང་ལྔ་ཕུལ་བ།
ཚོམས་དམར་དུ་བླ་ཆེན་འཕགས་པ་རིན་པོ་ཆེའི་བཞུགས་ཁྲིའི་མདུན་དུ་བཞེས་ཤིང༌།
ཕར་ཡང་བྱིན་རྟེན་སོགས་དང་ཆོས་དང་ཟང་ཟིང་གི་གནང་སྦྱིན་ཟབ་པར་བསྩལ། ལོ་འདིའི་སྔོན་ཙམ་ནས་བཟུང་སྔར་ཕན་སྲོལ་ལམ་མེད་ཀྱང་ས་མཆོད་ཆེན་མོར་དགེ་ལྡན་གནམ་མཆོད་བཞིན་གྱི་ཐོག་ཁར་མར་མེ་ཕྲེང་བ་སྤོར་བ་དུང་རྒྱ་རྡོ་གསུར་སོགས་གཏོང་བ།
ལྷ་ཆེན་ལྕགས་རིའི་སྟེང་སོགས་ནས་གསོལ་འདེབས་འུར་འདོན་དགོས་ལུགས་

སོགས་བཀའ་བསྒྱུར་དང་བཅས་གསར་བཙུགས་གནང༌། ཕྱི་ལོ་ལྕགས་ཁྱི་ཟླ་བ་བདུན་པའི་ཚེས་གསུམ་ལ་ཡབ་རྡོ་རྗེ་འཆང་ཉིད་སྐུ་བལྟམས་པའི་ཚུལ་རྒྱས་པ་འོག་ནས་འབྱུང་ཞིང༌། འཁྲུངས་སྟོན་དུ་དུས་མདོས་ཟབ་མ་སོགས་རྒྱས་པར་གནང༌།
དེ་དང་དུས་མཉམ་ཙམ་དུ་ཧོར་ཟླ་ལྔ་པའི་ནང་བསྟན་སྲིད་སྤྱི་བྱེའི་ཞབས་བརྟན་དུ་ཟབ་གསོལ་འཆམ་གཟིགས་ཆེན་མོར་གྲགས་པ་འདིའང༌། གོང་ཆུ་བཟང་བའི་འབུལ་དངུལ་ནས་གསར་འཛུགས་མཛད་པར་གྲགས།
དེ་སྔ་ལྷ་ཆེན་ཁྱམས་སྟོད་དུ་བཀའ་འགྱུར་གསུང་སྒྲོགས་དང༌། ཕུར་ཁང་དང༌། དུས་མཆོད་དུ་གནོད་སྦྱིན་རྩིའུ་དམར་པོའི་གཏོར་སྒྲུབ་ཁག་གཉིས་བཅས་ཞག་བདུན། ཕན་ཉིན་ས་ཚོགས་སུ་ཚོགས་གུར་དང༌།
འཆམ་གོས་གྱོན་འབག་བཅས་གསར་བསྐྲུན་འདི་རྣམས་ཀྱི་གར་འཆམ་ཉིན་གཉིས་ལ་གཏོར་སྒྲུབ་ཁག་གཉིས་ཀྱི་ཟོར་འཕེན་རིམ་པ་གཉིས་ཀྱི་བར་དེར་དབུགས་ངལ་ཉིན་གཅིག་བཅས་མཛད་སྲོལ། དེ་བཞིན་གསར་འཛུགས་མཛད་ཅིང༌།
མཆོད་རྒྱུན་བསྙེན་བཀུར་བཅས་ཟབ་རྒྱས་མཛད། གཞན་ཡང་བདག་ཉིད་ཆེན་པོ་དེ་ཉིད་ཀྱི་སྐུ་ཐོག་སྒྲུབ་མཆོད་དང༌། གཏོར་བཟློག་སོགས་ཚོགས་འདུ་རྣམས་ལ་རྟག་པར་ཕེབས་ཤིང་། འདི་རྣམས་ཀྱི་གཏོར་འབུལ་དང་བསྟུན་ཐོག་ཁར་རྐང་གླིང་སྔོན་ཡོད་སྟེང་ཚག་ཤར་དུ་གྲགས་པ་དུང་རྒྱ་རྣམས་འབུད་གཏོང་འདི་བཞིན།
སྔ་དུས་སྒྲུབ་མཆོད་ཁག་ལ་གཏོར་བསྔོ་ཆེན་མོ་ཚུན་ནས་མ་གཏོགས་དུང་རྒྱ་འབུད་སྲོལ་མེད་པ་འདྲ་ཞིང༌།
ཕུར་སྒྲུབ་གཏོར་བཟློག་ཁག་བཅས་ལ་ཕྱི་ནང་གཉིས་ཀར་འབུད་སྲོལ་དང༌། དེ་

བཞིན་དུ་གཞུང་བླ་སོགས་ཀྱི་སྲོལ་བཞིན་རྡོ་བརྡར་མ་དང་སུར་སྣ་བཞེས་པ་འདི་ཉིད་ལ་འཆམ་གཟིགས་དང་དུས་མཉམ་ཙམ་ལ་བྱུང་བ་འདྲ་བ་འདི་དག་གིས་ཀར་གསར་རྙིང་སོགས་ལ་ཁོ་བའི་བརྡུང་ཚུལ་རྣམས། འགའ་རེ་གཞུང་བླ་སོགས་དང་མཐུན་ཞིང་ལ་ལ་མི་མཐུན་པ་ཡོད་པ་འདི་རྣམས་དང༌།
རྒྱུན་གཏན་བསྒྲལ་ལས་སོགས་ལ་བརྡུང་བའི་བརྡར་མ་དྲག་བརྡུང་འདི་རྣམས་སོགས་མང་པོ་རིག་བཅོས་ལྟ་བུས་བཟོ་གནང་ལས་གཞན་ལ་ཆེར་མ་གྲགས་སམ་སྙམ་མོ།
།དེ་བཞིན་དུ་བན་ཚང་པ་ཚེས་མཆོད་གཏོང་རེས་འདི་བཞིན་ཀྱང༌། སྔ་དུས་རྩ་རྒྱུད་བརྟག་གཉིས་རྒྱུད་འདོན་དང༌། དགོང་མོ་ནང་མཆོད་དམ་བདུད་རྩི་གཏོང་ལུགས་ད་ལྟ་བཞིན་མཛད་པ་ཞིག་ཡོད་འདུག་པ་སྐུ་ཐོག་འདི་ནས་བྱང་གཏེར་ཐུགས་སྒྲུབ་ཀྱི་ཚེས་བཅུར་བསྒྱུར་གནང་གིས་གདངས་དབྱངས་རོལ་མོ་གསོལ་འདེབས་ལེའུ་བདུན་མའི་གདངས་བཅས་སྐྱབས་མཆོག་རང་ནས་གསར་བཅོས་མཛད་པ་དང༌།
འདི་ནི་གཞུང་ལས།
ཁྱེའུ་ཕ་མ་འབོད་འདྲའི་གདུང་དབྱངས་ལཿ པི་ཝཾ་གླིང་བུའི་གདངས་ལྟར་སྙན་པ་ཡིཿ ཉིན་ཚན་དུས་དྲུག་རྣམས་སུ་གསོལ་བ་ཐོབཿ གསུངས་པ་ལ་དཔག་ན་འདི་འདྲ་ཞིག་རང་ཡིན་དགོས་པ་དོན་དུ་སྐྱབས་མཆོག་དེ་ཉིད་ཨོ་རྒྱན་དངོས་སམ།
རྣམ་སྤྲུལ་དུ་གོང་བཤད་བཞིན་མཛད་པ་འདི་དག་གིས་རྟོགས་ནུས་སོ། །གཞན་ཆོས་འདིའི་འབྱུང་ཁུངས་རྡོ་རྗེ་བྲག་སོགས་སུའང་ལེའུ་བདུན་མའི་གདངས་ཡོད་སྐད་མ་ཐོས། སྔོན་གསང་སྔགས་ཕོ་བྲང་ཞེས་པ་སྔགས་འཆང་གྲགས་པ་བློ་གྲོས་ཀྱི་གཟིམ་སྤྱིལ་ཡིན་འདུག་པ།

རྟེན་གཙོ་གུ་རུ་མཚན་བརྒྱད་འདི་རྣམས་ཐིལ་གཡབ་ནུབ་ནས་བཞེས་པ་སྔགས་འཆང་ཆེན་པོ་སོགས་ཀྱི་ཕྱག་ནས་ཡིན་སྐད་དང༌། གཞན་འདི་ག་གདན་སའི་གཙུག་ལག་ཁང་གང་ཡོད་ཀྱི་སློབ་དཔོན་གྱི་སྣང་བརྙན་གང་ན་ཅི་ཡོད་བསྡུས་གནང་གིས་འདིར་བཞུགས་སུ་གསོལ་བ་ཡིན་སྐད་དང༌།
དེ་སྐབས་ཁུལ་འདིར་ཚང་མ་སློབ་དཔོན་ལ་ཧ་ཅང་མོས་པས་ཚེས་བཅུ་སོགས་ཀྱང་གཞན་དང་མི་འདྲའི་གདབ་ཤོག་ཆེ་བ་བྱུང༌། ཕུར་སྒྲུབ་སྔ་དུས་གདུང་རྒྱུད་བུ་སློབ་སོགས་སུས་མཛད་ཀྱང་གཅིག་རང་ལས་གནང་སྲོལ་མ་མཆིས་ཀྱང༌།
བདག་ཆེན་འདི་ཉིད་ཀྱི་དགོངས་པས་སྒྲུབ་ཡུན་ཟླ་གང་འགོར་བས། དེ་སྐབས་གཅིག་བུ་དེ་ཉིད་སྙུང་གཞི་གློ་བུར་བ་དེ་འདྲ་མི་སྲིད་ཀྱང་ངེས་མེད་བྱུང་ན་སྒྲུབ་མཆོད་འཕྲོ་ལ་འཇོག་པ་ལས་འོས་མ་ཆེ་གསུངས་ནས་གཉིས་མཛད་སྲོལ་འདི་བཞིན་བྱུང་འདུག་པ་རྣམས་རང་བཞིན་གྱི་ལོ་རྒྱུས་ཙམ་དང༌།
འདི་སྐབས་བདག་ཆེན་ཉིད་ཆོས་སྡེ་ལྷོ་བྱང་གི་ཚོགས་འདུ་སྤྱི་དང༌།
ཞལ་ལྷ་དང་ཞལ་ལྷའི་མཆོད་འབུལ། བདེ་མཆོག་དྲུག་པ་ཚེས་བཞི་སོགས་ལའང་ཕེབས་ཏེ། ཆོས་སྤྱོད་རྣམ་དག་སྐྱོང་བར་མཛད་ཅིང༌། ས་ཞུ་ལག་སྐྱངས་མ་དང་། ཆོས་གོས་མེ་ལོང་མ་གསོལ་ཏེ་ཆོས་ལ་ཡང་བན་ཚང་པ་དང་བཅས་ཕེབས་ཏེ།
ད་ལྟ་མཁན་པོས་གནང་བའི་གསུང་བསྔོ་རྒྱས་པ་བདག་ཁྲི་རང་ནས་བསྔོ་བཤད་རྒྱས་པ་བཅས་གནང་བ་དང༌། ཕུར་སྒྲུབ་དང་དུས་མདོས་སོགས་ཀྱི་སློབ་དཔོན་བདག་ཁྲི་རང་ཉིད་དང་གཅུང་པོ་ཀུན་དགའ་བསོད་ནམས་གཉིས་ཁོ་ནས་གནང་ཞིང༌།
སྒྲུབ་མཆོད་གཞན་

གྱི་སློབ་དཔོན་མང་དུ་གནང་བ་དང༌། ཆུ་བྱི་ལོ་མཇུག་ཡབ་རྗེ་རྡོ་རྗེ་འཆང་པདྨའི་མཚན་ཅན་ཉིད་ཅུང་ཟད་སྐུ་སྙུང་ཚུལ་བཞེས་པར། ཞབས་རིམ་མང་དུ་སྒྲུབ་པར་མཛད་དེ། ཞབས་བརྟན་རྡོ་རྗེའི་རེ་ཁ་དང་བཅས་ཞབས་པད་ཡུན་བརྟན་གྱི་གསོལ་བཏབ་མཛད་པ་ལོ་གཅིག་ཞལ་བཞེས་མཛད་ཅིང༌།
ཕྱི་ལོ་ཆུ་གླང་ཡོངས་གྲགས་ཀྱི་དགུང་གྲངས་རེ་གཉིས་དང་ནག་རྩིས་པའི་ལུགས་ལྟར་ན་རེ་གསུམ་དུ་ཕེབས་པ་ཤིང་སྟག་འགོ་ཟླའི་ཉེར་གཉིས་ལ་དག་ཞིང་དུ་གཤེགས་པ་དགོངས་རྫོགས་མཛད་ཚུལ་རྣམས་གོང་ཡབ་རྗེ་མཆོག་གི་ལོ་རྒྱུས་རྣམ་ཐར་བཞིན་ནོ།
།དེ་ནས་ཤིང་ཡོས་ལོར་གོར་བོད་སྡེ་གཟར་བྱུང་ཞིང༌། འདི་ཕྱོགས་བོད་དམག་ཡར་བསྐྱོད་རྣམས་ཀྱི་དམག་ལམ་ཁེལ་བ་དང༌།
རང་ཞབས་རྣམས་ལ་འདོན་དམག་རྩམ་སྐྱེལ་སོགས་དུ་མ་གལ་བ། བདག་ཉིད་ཆེན་པོ་ཉིད་ནས་ཆོས་སྲུང་རྣམས་ལ་བསྐང་འཕྲིན་དམག་བཟློག་སོགས་མང་དུ་གནང་བས་རིང་མིན་ནས་བལ་བོད་གཉིས་ཆིངས་དོན་ལེགས་འགྲིག་གིས།
མངའ་ཞབས་སོགས་འགྲོ་བ་རྣམས་ངན་འགྲོའི་དུ་ཁཿལས་ཐར་བ་ལྟ་བུར་གྱུར་ཏོ། །ལོ་སྔ་ཕྱི་འདི་རྣམས་སུ་བདག་ཅག་གི་སྟོན་པ་གྲོང་ཁྱེར་སེར་སྐྱར་གཤེགས་པ་ན་རྒྱལ་པོ་ཟས་གཙང་གི་མངའ་འབངས་རྣམས་ལ་གྲ་ཁྲལ་བཅས་པ་ལྟར།
བདག་ཉིད་ཆེན་པོ་འདིས་ཀྱང་མངའ་ཞབས་རིགས་རུས་གཙང་ལྡན་རྣམས་རབ་ཏུ་བྱུང་སྟེ་སྐལ་ལྡན་གྱི་གདུལ་བྱ་རྣམས་ངེས་འབྱུང་གི་འབྱོར་པ་དང་ལྡན་པར་མཛད་པ་དང༌།
མདོ་སྔགས་སོ་སོའི་ཉམས་ལེན་

རྣམས་ཀྱང་སྤང་བླང་ཚུལ་བཞིན་མཛད་དགོས་ཀྱི་བཅའ་ཁྲིམས་ལ་བརྟེན་ཆོས་སྡེ་ཉི་ཟླ་ཟུང་ཡང་གྲྭ་ཚོགས་ཆེ་ཞིང་བཤད་པ་དང་སྒྲུབ་པའི་བཞེད་སྲོལ་ད་ལྟའི་བར་མི་ཉམས་གོང་འཕེལ་དུ་བཞུགས་པ་སོགས། རྣམ་འདྲེན་གང་གི་ཐུགས་བསྐྱེད་རྨད་དུ་བབ་ཁོ་ནར་ཟད་དོ།
།ས་རྟ་ལོ་གསང་བདག་དཔལ་ཆེན་འོད་པོ་འཁྲུངས་པ་འཁྲུངས་སྟོན་དུ་ཡུལ་ཅན་བན་ཚང་པས་མདོས་ཟབ་སྔར་ལམ་བཞིན་གཟིགས་ཕུལ། གཞན་ཡང་ས་མོ་ལུག་གི་ལོར་དབུས་གཙང་གི་བསྟན་འགྲོའི་བདེ་ཐབས་རྒྱ་ཆེན་བསྒྲུབ་ཕྱིར་ལྷ་ལྡན་ཕྱོགས་སུ་ཆིབས་ཞལ་བསྒྱུར་སྐབས་གཙོ་བོར་སྡེ་འཁྲུག་བྱས་པའི་ཉེས་གྲིབ་སེལ་ཐབས་རྨེ་བརྩེགས་ཀྱི་སྒྲུབ་ཐབས་ཁྲུས་ཆོག་བཅས་ལ་ཐུགས་བརྩོན་ལྷག་པར་ཆེ་ཞིང༌།
ཇོ་ཤཱཀ་རྣམ་གཉིས་སོགས་ལ་མཆོད་འབུལ་ཐུགས་སྨོན་གང་མཛད་ཀྱང༌། འཁྲུག་རྩོད་ཞི་བའི་གསུང་ཁོ་ན་མཛད་པ་སོགས་རྒྱུན་དང་མི་འདྲ་བའི་ཐུགས་ངལ་ཆེ་ཆེར་མཛད། དེ་ནས་མི་རིང་བར་འཕན་པོ་ཁུལ་གྱི་དགོན་སྡེ་སྤྱི་དང༌།
བྱེ་བྲག་ལྕང་གླིང་ཆོས་སྡེ་ནས་གདན་ཞུ་དབུ་ནན་མཛད་པར་བརྟེན། དེ་ཕྱོགས་སུ་ཆིབས་ཞལ་བསྒྱུར་ཏེ་ལྕང་གླིང་ཆོས་སྡེར་ཕེབས་འཕྲལ། ལྷ་ལྡན་ནས་རྒྱལ་བློན་རྣམས་ཀྱིས་འཕྲལ་དུ་ལྷ་སར་ཕེབས་དགོས།
དེ་ཡང་དགེ་ལྡན་འདུས་སྤྱི་རྣམས་ནས། གཞུང་སའི་གཞིས་ལྷག་ཅིག་ཏུ་ལ་ཕུག་སོགས་དབྱར་ཟས་ཀྱི་ལབ་གཞིར་བརྟེན། སྨོན་ལམ་ཆེན་མོར་མ་ཕེབས་པ་དེ་ལེགས་སྒྲིག་མཛད་དགོས་གསལ་བའི་ཞུ་ཡིག་འབྱོར་བྱུང་འཕྲལ།
བསྟན་འགྲོར་དགོངས་པའི་ཐུགས་བསྐྱེད་

བཟང་པོས་བསྐུལ་ཏེ། མྱུར་བར་ཆིབས་ཞལ་བསྒྱུར་གནང་གིས་འདུས་སྡེར་དབུ་མང་རྣམས་ལ་སྨོན་ལམ་ཆེན་མོ་འདི་ཉིད་སྤྱིར་ཡང་བསྟན་འགྲོ་ཡོངས་དང༌། དེར་འདུ་བ་པོ་རང་རང་རྣམས་ཀྱི་བདེ་ཐབས་བླ་ན་མེད་པ་ཞིག་ཡིན་པ་དང༌།
འཇམ་མགོན་ཆོས་ཀྱི་རྒྱལ་པོའི་མཛད་ཆེན་བཞིར་གྲགས་པའི་ནང་ནས་གནད་ཆེ་ཤོས་ཡིན་པ་སོགས་གང་ས་ནས་ཕེབས་དགོས་ཚུལ་མདོ་རྒྱུད་ལུང་དང་སྦྱར་བའི་རྡོ་རྗེའི་བཀའ་ནན་ཆེན་པོ་བསྩལ་བར།
འདུས་སྡེ་རྣམས་ནས་ཀྱང་གུས་ཞེན་དྲག་པོས་བཀའ་དོན་དང་ལེན་ཞུས་ཤིང༌། དེ་མཐུན་རྒྱལ་བློན་རྣམས་ལའང་གང་ཅིའི་མཛད་སྒོ་རྣམས་ཀྱི་ལེགས་འཆོས་ཀྱི་བཀའ་རྒྱ་ཆེན་བསྩལ་བར་བརྟེན། ཚེགས་མེད་ལེགས་འགྲིག་བྱུང་བ་སོགས་མདོར་ན།
སྡེ་འཁྲུག་སོགས་ཀྱི་གླེང་གཞི་རྩ་མེད་གོང་དུ་དེ་དག་ཞི་བའི་ཐབས་རིམ་ཁོ་ན་ལ་ཐུགས་བརྩོན་མཛད་པ་སོགས། དུས་གསུམ་སྒྲིབ་བྲལ་དུ་གཟིགས་པའི་འདྲེན་པ་བླ་ན་མེད་པ་ཞིག་ཡིན་པ་ནི་སེམས་ལྡན་ཀུན་གྱིས་རྟོགས་བྱའི་ཡུལ་ཡིན་ནོ།
།ཡང་དེ་སྐབས་ཙམ་ལ་ཡིན་ཤག་ལ། སྲིད་སྐྱོང་སྐྱབས་མགོན་སྦུག་མགུལ་ལ་སྙུང་གཞི་ཐུ་མོ་ཆེ་ཞིག་བཞེས་སྐབས་རྣམ་འདྲེན་དམ་པ་ནས་ལྗགས་ཆུ་ཕུལ་ཞིང༌།
སྲུང་འཁོར་བྱིན་རླབས་སོགས་མཛད་པས་སྙུན་ལས་གྲོལ་ཏེ་གཟིགས་བཟོས་བདག་རྐྱེན་ཚད་མེད་བྱུང་བ་དང༌། བལ་པོའི་དཔོན་པོ་ཞིག་ནད་ཀྱིས་མནར་ཏེ་འཆི་ལ་ཐུག་པའི་ཚེ། རྒྱལ་བློན་རྣམས་ནས་མི་འཆི་བའི་ཐབས་ས་སྐྱ་བདག་ཆེན་མཆོག་ནས་མ་མཛད་ཕྱིན།
འདིར་ཤི་ན་བོད་ཁམས་ཡོངས་ལ་གནོད་ཚབས་ཆེ་བས་དེ་

བཞིན་དགོངས་དགོས་ཞེས་ཞུས་པ་ན། བདག་ཉིད་ཆེན་པོས་བཀའ་བསྒོ་བྱིན་རླབས་ནད་བདག་ལ་གཏོར་མ་སོགས་མཛད་པས་བལ་པོའི་དཔོན་ནད་ལས་ཐར་ཏེ། ས་སྐྱ་བདག་ཆེན་གྱིས་བདག་འཆི་བའི་འཇིགས་པ་ལས་བསྐྱབས་པར་གྱུར་ཏོ།
།ཞེས་གསོལ་ཞིང་དད་གུས་ཀྱིས་འབུལ་ནོར་བསམ་གྱིས་མི་ཁྱབ་པ་ཕུལ་བ་དང༌། སྐྱབས་མགོན་རྩེ་ཤོད་ནས་ཀྱང་ལེགས་གསོལ་སྟོབས་པ་སོགས་བསམ་གྱིས་མི་ཁྱབ་པ་དང་། སྐྱེ་འགྲོ་མཆོག་དམན་ཀུན་གྱིས་བདག་ཆེན་རིན་པོ་ཆེ་ལ་ནད་དེ་གའི་སྐྱོན་ཡེ་ནས་མ་བྱུང་བས་སོ་སྐྱེ་ཐ་མལ་ག་ལ་ཡིན་ཟེར།
འདི་ནི་ངེས་པར་སློབ་དཔོན་རིན་པོ་ཆེའི་གངས་ཅན་གྱི་མགོན་སྐྱབས་སུ་སྤྲུལ་པར་གདོན་མི་ཟའོ། །འདི་སྐབས་ཀྱང་མཇལ་ཕྱག་སོགས་དང་སྔར་ལམ་སྣེ་ཤན་ཐབ་བསུ་སྐྱེལ་ཆིབས་ཞབས།
སྣེ་ཤན་ལམ་ཡིག་ཟུར་བཟོས་སོགས་སྔར་ལམ་བཞིན་བསྩལ་བའོ། །དེ་ནས་གཞུང་ཞབས་ཇི་སྙེད་མཛད་དགོས་རྣམས་གྲུབ་སྟེ་ཐོན་ཕྱག་སོགས་སྔར་བཞིན་ཞུ་གནང་གིས་སྔར་ལམ་ལྷོ་གནས་གཟིགས་ཏེ་གདན་སར་ཕལ་ཆེར་སྔར་བཞིན་གྱིས་གདན་ས་ཆེན་པོར་ཕེབས་ཚུལ་སྔར་བཞིན་དང༌།
འདི་སྐབས་བཞུགས་གནས་རྡོ་རིང་དུ་གནང་ཞིང༌། སྣེ་ཤན་ཀྱང་དེ་ཉིད་ཡིན་སྐད།
ཡང་ལྕགས་བྱ་ལོ་ལྷ་ལྡན་དུ་ཟིང་གཞི་ཅུང་ཞིག་བྱུང་བར་བདག་ཉིད་ཆེན་པོས་བབ་བསེད་ཞུ་ཡིག་རྟེན་བཅས་ཁུངས་སོ་སོར་ཕུལ་བས་འདུས་སྡེ་རྣམས་མི་ཕྱེད་པའི་དད་གུས་ལ་བཀོད་དེ། ཞུ་ལན་ལེགས་པ་དང༌།
མཎྜལ་རྟེན་གསུམ་བཅས་ཕུལ་ཞིང༌། སླར་ཟིང་གཞི་ཇེ་གྱེས་སུ་སོང་བ་ན། གཞིས་

རྩེ་སྤྱི་ཁྱབ་མཁན་པོ། བླ་བྲང་ཕྱག་མཛོད་ནོ་མི་ཧན་གྱིས་གཙོས་གཙང་ཁུལ་གཙོ་དྲག་རྣམས་དང༌། བོད་གཞུང་ཨམ་བན་ཟུང་བཅས་ནས་ཀྱང་ཆིངས་སྒྲིག་ལ་ཕེབས་དགོས་འབྱོར་དོན་བཞིན་དང་། སྒོ་རུམ་ཡེ་ཤེས་མགོན་པོའི་དྲུང་དུ་བརྟག་སྒྲིལ་མཛད་པས།
བྱོན་པ་ལེགས་ཚུལ་ཐོན་པ་བཞིན། བདག་ཉིད་ཆེན་པོ་ལྷ་ལྡན་རྒྱལ་ཁབ་ཆེན་པོར་ཕེབས། རྩེ་ཤོད་ཨམ་བན་བཅས་ལ་འབྱོར་ཕྱག་མཛད། དེ་སྐབས་བཞུགས་གནས་ར་ཤག་ཏུ་མཛད་དེ།
ས་དབང་བཤད་སྒྲ་དབང་ཕྱུག་རྒྱལ་པོ་དང༌། བདག་ཉིད་ཆེན་པོ་གཉིས་ཐོག་མཐའ་བར་གསུམ་གྱི་བཀའ་མཆིད་མོལ་ཏེ། ཆིངས་སྒྲིགས་ཀྱི་ཞབས་འདེགས་སུ་ལྷ་ས་བླ་བྲང་གི་ཡང་སྟེང་ཚོམས་ཆེན་དུ། དྲུང་སྤྱི་སོགས་ཆེ་བཙན་ཁག་མང་དང༌།
བླ་མ་ལས་སྣེ་སོགས་བརྒྱ་ཕྲག་ལྔ་ཙམ་ཚོགས་པའི་དབུས། བཀྲ་ཤིས་ལྷུན་པོ་ནས་སྔགས་ཆེན། གསོལ་དཔོན་མཁན་པོ་སོགས་དང༌། སེར་སྨད་སྔགས་གྲྭ་དང་བཅས་པའི་ལས་སྣེ་སོགས་བར་མི་མཐའ་དག་ལྷན་རྒྱས་མཛད།
བདག་ཉིད་ཆེན་པོ་བཞུགས་ཁྲི་པདྨ་ར་གའི་མདངས་ལྡན་ཤིན་ཏུ་མཐོ་བརྩེགས་ཡོད་པའི་སྟེང་དུ་གདན་དྲངས་ཏེ། སྐུ་གཟི་མདངས་འབར་ཞིང་འགྱིང་བག་གི་ཚུལ་དང༌། ཐུགས་གཡོ་མེད་ངང་ནས།
དེར་ཡོད་ཀུན་ལ་ཞལ་དཀྱིལ་གྱི་འཛུམ་མདངས་ངོམ་བཞིན་པར་སྤྱིར་སེམས་ཅན་གྱི་ལས་མཐུ་དང༌། བསྟན་པའི་སྐུ་གེགས་ཡིན་ཚུལ་སོགས་བཀའ་འདོམ་ལ་འདུས་ཆེ་བ་ཀུན་གྱི་རྣ་དབང་དུ་འཇེབས་པ་དཔག་མེད་མཛད་པ་དང༌།
སླད་ཆར་ཡང་སྙིང་སྔོན་དུ་ཡི་གེ་ཕུལ་བ་ལྟར་ཚང་མས་

དགོངས་འཇགས་ཞུ་གསུངས་པ་ན། ཀུན་ཀྱང་མི་ཕྱེད་དད་པས་ཐལ་མོ་སྙིང་ཁར་ཟུམ། དེ་ནས་འབྲས་སྤུངས་པའི་དབུ་བཞུགས་ཞལ་ངོ་སྒོ་བྱེད་དང༌། དགེ་ལྡན་ཁྲི་པའི་ཕྱག་མཛོད་གཉིས་ཀྱང་རིམ་བཞིན་སྟན་ལས་ལངས་ཏེ་སྔ་ཕྱིའི་བྱུང་རྐྱེན་མཐའ་དག་ཞིབ་པར་གསོལ།
དགེ་བཤེས་ཞིག་ནས་ཆོས་ཀྱི་འབེལ་གཏམ་དང་བཅས་ཞུ་བ། སོ་སོ་ལ་རང་རང་གི་བསམ་པ་དང་མཐུན་པའི་བཀའ་བསྒྱུར་བསམ་གྱིས་མི་ཁྱབ་པ་གནང༌། བར་པ་གོང་གསལ་རྣམས་ནས་ཀྱང་ཞུ་འདེགས་མཛད།
དེ་རྗེས་བཞི་སྡེར་རྒྱལ་བློན་སོགས་དང༌། སེར་བྱེས་དབུ་དམངས་སོགས་ལའང་གོང་ལྟར་བཀའ་སློབ་སྙིང་གི་བདུད་རྩི་བསྩལ། དེ་ནས་ཞག་འགའི་བར་ལ་ཡི་གེའི་ལམ་ནས་བདེན་རྫུན་གཏན་ལ་དབབ་པ་སོགས་སྐུ་ངལ་ཁྱད་དུ་བསད་དེ་སྒྲིགས་འདུམ་མཛད།
དེ་དུས་ཕར་བྱོན་ཚུར་བྱོན་སྐབས་ཁྲོམ་ཚོགས་འབུམ་དུ་ལོངས་པ་དག་ནས་ཀྱང་སངས་རྒྱས་དངོས་སློབ་དཔོན་རིན་པོ་ཆེ་ས་སྐྱ་བདག་ཆེན་མཁྱེན།
མཁྱེན། བདག་ཅག་ཟིང་གཞི་འདི་ལས་བསྐྱབ་ཏུ་གསོལ། ཞེས་དུ་མ་ལབ་ཅིང་གསོལ་བ་འདེབས་པ་དང༌། དམག་མི་རྣམས་ནས་ཀྱང་མཇལ་ཕྱག་མ་བྱུང་དོགས་ནས་འཚངས་བྱེད་དེ་འབྱོན་ལམ་མི་ཤོང་བ་ལྟ་བུར་བྱུང༌།
དེ་ནས་སོ་སོས་བདག་ཆེན་རིན་པོ་ཆེའི་བཀའ་ལ་དོན་འཁྱོལ་ཞུ་བར་ཐག་ཆོད་མཚམས། གློ་བུར་དུ་རྐྱེན་ངན་ལྟ་བུས་མ་སྒྲིབ་པ། རེ་ཞིག་དབུས་ལྷོ་ཕྱོགས་སུ་ཕེབས་ཏེ། དགོན་སྡེ་རྣམས་ལ་རབ་གནས་མཆོད་འབུལ་སོ་སོའི་འདོད་འཆར་གྱི་ཆོས་བཀའ་མང་འགྱེད་བསླབ་ཁྲིམས་ནས་

བརྩམས་ཏེ་བཤད་སྒྲུབ་ཀྱི་ཉམས་ལེན་ཐུགས་ཞེན་མཛད་དགོས་ཀྱི་བཅའ་ཁྲིམས་སོགས་ཀྱང་མཛད། ཡར་ལམ་པཎ་ཆེན་ཐམས་ཅད་མཁྱེན་པར་མཇལ་ཕྱག་ལེགས་པ་དང༌། བླ་བྲང་ཞབས་པད་ནས་ཀྱང་གུས་འདུད་ཀྱིས་ནང་ལུགས་གསོལ་སྟོན་རྒྱས་གཤོམ་དང་བཅས་གསུངས་གླེང་ཞིབ་རྒྱས་མཛད།
རིམ་བཞིན་གདན་ས་ཆེན་པོར་ཕེབས་ཏེ་ཆོས་སྲུང་རྣམས་ལ་གཏང་རག་འབུལ་བ་སོགས་སྔར་བཞིན་མཛད། གཙུག་ལག་ཁང་དུ་རྟེན་བཞེངས་སོགས་ཇི་ལྟར་མཛད་ཚུལ་ནི།
ཤིང་བྱི་ལོ་སྣྲོན་ཟླའི་ནང་རྒྱལ་ཡུམ་དམ་པ་སྐལ་བཟང་བདེ་སྐྱིད་བུ་ཁྲིད་དག་ཞིང་དུ་ཕེབས་པར་དགོངས་རྫོགས་སྤྱི་དང༌། དབུ་རྩེ་གཙུག་ལག་ཁང་དུ་རྗེ་ཉིད་དང་ཆོག་གྲྭ་བཅས་ནས་དཔལ་ངན་སོང་སྦྱོང་རྒྱུད་ཀུན་རིག་གི་ཆོ་ག་སྟ་གོན་དང་དངོས་གཞི་རྡུལ་ཚོན་གྱི་དཀྱིལ་འཁོར་ལ་བརྟེན་པའི་སྒྲུབ་མཆོད་ཉིན་གྲངས་དུ་མ་དང༌།
ལྷོ་བྱང་ཚོགས་ཡོངས་ནས་བཟང་སྤྱོད་སོགས་སྨོན་ལམ་གྲངས་མང་ཚོགས་འདོན།
ཕྱི་ལོ་དབུ་རྩེར་ལམ་འབྲས་བླ་བརྒྱུད་ཞལ་སྐོང་དུ་རྗེ་རྡོ་རྗེ་འཆང་པདྨ་བདུད་འདུལ་དབང་ཕྱུག་གི་སྣང་བརྙན་རིན་ཆེན་གཉིས་པ་ལས་གྲུབ་པ་འདིའང་རྒྱལ་ཡུམ་དེ་ཉིད་དང་གདུང་སྲས་སྔོན་དུ་གཤེགས་པ་བཅས་ཀྱི་ནང་རྟེན་ཆབས་ཅིག་ཡིན་པར་གསུངས་ཤིང༌།
སྔོན་དུས་གཙུག་ལག་ཁང་དེར་དབྱར་དུས་རློན་གྱིས་གནོད་ཚབས་ཆེ་བར་གནམ་གཡབ་ལྕམ་གང་གཉིས་ཀ་རིང་གཉིས་བཅས་གསར་བསྐྲུན་མཛད་པ་དང༌། གཞན་ཡང་མཆོད་རྫས་གསར་སྦྱོར་མང་དུ་མཛད།
ཆོས་བྱང་ལ་དགོན་གསང་སྔགས་བདེ་ཆེན་གླིང་དྲི་

གཙང་ཁང་ཉམས་ཤིན་ཏུ་ཆེ་བར་རྨང་ནས་གསར་བསྐྲུན་དང༌། ནང་དུ་སྨན་བླའི་དཀྱིལ་འཁོར་བློས་བསླངས། ཉེ་འཁོར་གྲྭ་ཤག་རྣམས་དང༌། ཉམས་གསོ་གསར་བཞེངས་ལྟ་བུ་མཛད་པ་ཡིན་ཡང༌། དགོན་གཉེར་རིམ་པས་བདག་ཚགས་དག་མིན་ལ་བརྟེན་མཆོད་རྫས་རྣམས་ཀྱང་བོར་བརླག་སོགས་ཆུད་ཟོས་སུ་བཏང་བ།
དཔོན་ཁུངས་རིམ་པ་ནས་ཐུགས་ཞིབ་དང་རྒྱབ་གཉེར་མ་མཛད་པས། ད་སྐབས་མིང་གི་ལྷག་མར་གྱུར་པ་དེ་ལྟར་དང༌། ལྷ་ཆེན་ཆོས་གྲྭའི་བྱང་ངོས་རྟེན་བརྟེན་པ་བཅས་གསར་བསྐྲུན་མཛད་པ་དང༌།
རྗེ་བཙུན་ཀུན་བསོད་བསྟན་པའི་ཉི་མའི་དགོངས་རྫོགས་སུ་སྔ་དུས་ཀྱི་རྣམ་རྒྱལ་སྐུ་འབུམ་ཉམས་གསོ་དང་བུམ་ལྡིར་ལ་གྲང་གསེར་འཇིམ་བྱུགས།
མཆོད་ཁང་བཀོད་ལེགས་སྔར་བས་བཟང་བ། གཞན་ཡང་དེའི་རྒྱབ་ཀྱི་ཐེག་ཆེན་ཆོས་རྗེའི་ཕྱི་རྟེན་དང༌། འཁོན་སྐུ་འབུམ། འབུམ་ཐང་སྟེང་འོག་ཤཱཀ་བཟང་སྐུ་འབུམ་སོགས་ལ་ཉམས་གསོ་དང༌། བདེ་མཆོག་ཕོ་བྲང་གི་བླ་མ་ལྷ་ཁང༌།
སྟེང་གི་མགོན་ཁང་ཉམས་གསོ་གསར་བསྐྲུན་ལྟ་བུར་མཛད་པ་དང༌། ཞབས་བརྟན་ལྷ་ཁང་གི་གཟིམ་སྤྱིལ་འཛམ་གླིང་འོད་འབར་གྱི་ནུབ་ངོས་ཀྱི་གྱང་ལོགས་ལ། འགྲོ་མགོན་ཆོས་རྒྱལ་འཕགས་པའི་རྣམ་ཐར་བཀོད་ལེགས་རབ་མཛེས་བྲིས་པར་མཛད་པ་ནི་རྗེ་ཉིད་ཀྱི་སྐུ་ཚེ་འདིར་རྟེན་བཞེངས་ཀྱི་ཐོག་མ་ཡིན་པས།
དམ་པ་འདི་ཉིད་ཀྱིས་ལུགས་གཉིས་ཀྱི་མཛད་འཕྲིན་རྒྱ་ཆེར་འབྱུང་བའི་རྟེན་འབྲེལ་ཡང་དག་གོ
།གཟིམ་ཆུང་ཉི་འོད་དུ་གཞོན་ནུ་རོལ་རྩེད་སྐབས་ཀྱི་ཐུགས་དམ་འཆམ་མགོན་ལྕམ་

དྲལ་ཟུང་དང༌། གཉན་མགོན་ཞལ་བཞི་པ་བཅས་བཞུགས་པའི་གཟིམ་སྤྱིལ་མགོན་ཁང་ཤར། སྔོན་དུ་སོང་བ་བཞིན་གཡུ་ཁར་ར་མོ་ཆེའི་གཙུག་ལག་ཁང་གི་བྱང་དུ་བསྟི་གནས་ཕུན་དཔལ་རྟེན་བརྟེན་པ་བཅས་དང༌། ལྷག་ཏུ་ཡབ་རྗེ་གྲུབ་པའི་དབང་ཕྱུག་དང༌།
ངག་དབང་ཀུན་དགའ་རྒྱལ་མཚན་ཟུང་གི་སྨན་སྐུ་བྱིན་རླབས་གཟི་འབར་སྤྲུལ་པའི་གནྡྷོ་ལ་ཆེན་པོའི་ནུབ་བྱང་མཚམས་སུ། ཡབ་རྗེ་རྡོ་རྗེ་འཆང་པདྨ་བདུད་འདུལ་དབང་ཕྱུག་གི་གདུང་རྟེན་དྲི་གཙང་ཁང་སྔར་བཤད་པ་བཞིན་རྒྱལ་ཡུམ་ཞིང་སྐྱོང་དབང་མོའི་ནང་རྟེན་དངུལ་གདུང་ཁྱད་འཕགས།
ལྷ་ཐིལ་ཁྱམས་སྟོད་དུ་གདུང་ཞིང་གཤེགས་ཀྱི་ནང་རྟེན། གུ་རུ་རིན་པོ་ཆེ་སྣང་སྲིད་ཟིལ་གནོན་གསེར་ཟངས་ལས་གྲུབ་པའི་ཐུགས་ཀར་ཡབ་རྗེ་པད་མའི་མཚན་ཅན་གྱི་ཕྱག་བཟོ་འཁྲུལ་མེད་སློབ་དཔོན་རིན་པོ་ཆེའི་སྨན་སྐུ་བཞུགས་པ།
ལྷ་རྩེ་བླ་མ་ལྷ་ཁང་དུ་སྟོད་ཧོར་སོགས་མཐའ་དམག་གི་ཁ་གནོན་དུ་ཡབ་རྗེ་པདྨའི་མཚན་ཅན་གྱི་སྨན་སྐུ་ནང་གཟུངས་སུ་དེ་ཉིད་ཀྱི་གདུང་ཚྭ་ཅི་མང་དང༌།
རིག་བྱེད་ལྷ་མོའི་སྣང་བརྙན་ཐུགས་ཀར་བཞུགས་པའི་སྐུ་འདྲ་ཤིན་ཏུ་བྱོན་གཙང་མ་ལོག་འདྲེན་ཟིལ་གནོན་དུ་གྲགས་པ་རྟེན་བཞེངས་མཛད་རིགས་རགས་ཙམ་དང༌།
གཞན་ཡང་སྒར་ཆེན་གྱི་གདན་ས་ཡུལ་ཆེན་འཛམ་གླིང་ཀུན་སྨོན་དང༌། ཡབ་རྗེ་དབང་སྡུད་སྙིང་པོའི་གཟིམ་སྤྱིལ་སྦུ་གཞིས་དང༌། བཟང་ལྡན་ཆོས་སྡེ་སོགས་ལའང་ཉམས་གསོ་དང༌།
དགེ་འདུན་རྣམས་ལ་བཅའ་ཁྲིམས་སྡོམ་པ་སོགས་ཡབ་མེས་གོང་མ་རྣམས་ཀྱི་མཛད་སྤྱོད་ཀྱི་རྗེས་སུ་སློབ་པར་མཛད་དོ། །

དེ་ལྟ་བུའི་དམ་པ་དེ་ཉིད་རིག་པ་འཛིན་པའི་སྡོམ་པ་གསུམ་གྱིས་ཐུགས་རྒྱུད་བཅིངས་ཏེ། གོང་དུ་བརྗོད་པ་བཞིན་བསྙེན་སྒྲུབ་གྱི་རིམ་པ་མང་དུ་གནང་ངོ༌། །རྒྱུན་དུ་ཡང༌། དཔལ་ས་སྐྱའི་ཐུགས་དམ་བིར་སྲུང་དང་ལམ་ཟབ་ཕྱི་ནང་གཉིས་རེ་དང༌།
ལམ་རྒྱས་བསྡུས་ཟུང༌། དེ་སྟེང་དྲིལ་བུ་ལུས་དཀྱིལ་ལམ། ནཱ་རོ་མཁའ་སྤྱོད་གང་རུང་བསྣན་པས་བཞིར་གྲགས་པ་རྣམས་དང༌། འབྱུང་པོ་འདུལ་བྱེད། སྲུང་འཁོར་རྡོ་རྗེ་བྲག་རྫོང་མ་རྣམས་ཆགས་མེད་དང་བརྒྱད།
བཅུ་བཞི་ཉེར་གསུམ་ཉེར་དགུ་རྣམས་ལ་སྒྲུབ་མཆོད་གཏོར་བཟློག་སོགས་ཕེབས་སྐབས་སུ་དེ་ཉིད་དང༌། གཞན་དུ་མགོན་ཁང་སོ་སོར་བསྐང་གསོ་ཆེད་ཕེབས་ཀྱིས་ཆག་མེད་མཛད།
གཞན་ཡང་ཚེས་གསུམ་དུས་མཆོད། རྨུག་ཆུང་སོགས་སུའང་ཆོག་གྲྭ་དང༌། ནང་གསོལ་ཞེས་པ་ཉེར་སྤྱོད་མཆོད་ཆབ་སོགས་སྐུ་འཁོར་གསོལ་གཟིམ་གང་རུང་ནས་གཏོང་རྟེན་རྣམས་ཞིང་མ་བརྗེས་བར་དུ་གནང་སྐད་འདུག་པ་སོགས་ཐུགས་ཉམས་སུ་བཞེས་པ་ལས་ད་གཟོད་གྲུབ་འབྲས་སྔོན་དུ་བརྙེས་ཟིན་པས།
གྲུབ་མཚན་མངོན་ཤེས་སོགས་ནི་བྱིས་པ་མཚར་སྐྱེད་ཙམ་ལས་དཔེར་ན་ལོ་ལེགས་ན་རྩ་དང་ཕུབ་མ་ཞར་ལ་བྱུང་བ་འདྲ་བས་དམ་པ་རྣམས་དགེས་པར་གྱུར་དབེན་ཡང་རང་ཅག་གདུལ་བྱ་དམན་པ་རྣམས་ཀྱི་ངོར་ཅུང་ཟད་གོང་དུ་བརྗོད་ཟིན་པ་དང༌།
གཞན་ཡང་སྐུ་གཞོན་ནུའི་དུས་སུ་ཉིན་ལྟར་འབྲས་སིལ་ཞལ་དཀར་རེ་འབུལ་དགོས་པ། ཉིན་གཅིག་ཅུང་འགྱངས་པ་གཟིགས་ནན་ཆེ་བ་དང་བཅས་ཞལ་དཀར་འབྲས་བཅས་ཞབས་ལྷའི་རྡོ་གཅལ་ནང་དུ་

སིང་སྒྲ་དང་བཅས་འཕངས་པར་མཛད་ཀྱང༌། ཞལ་དཀར་ཆག་སྐྱོན་ལྟ་ཅི་འབྲས་ཀྱང་མ་བོར་བར་གྲགས་པ་དང༌། བསམ་བརླིང་དུ་ཡབ་རྗེ་མཆོག་ནས་སྒྲོལ་ཁང་གསར་བཞེངས་ཀྱི་རབ་གནས་མཛད་སྐབས་ཁམས་མོ་ཞིག་གིས་གཡུ་ཞིག་ཕུལ་བ་མིང་ལ་ཅི་ཟེར་གསུངས་པས།
ཡེ་ཤེས་སྒྲོལ་མ་ཟེར་ཞུས་ཏེ། སྐུ་འཁོར་རྣམས་ལ་བདག་རྐྱེན་སྤྲོད་གསུངས་ཀྱང་ཁམས་མོ་དགོན་པའི་མར་ཙམ་ནས་རླུང་འཚུབ་ཏུ་ཡལ་བར། ཡབ་རྗེ་མཆོག་ལ་ཞུས་པས་གཅེན་གྱིས་རབ་གནས་མཛད་པས་ཡེ་ཤེས་ཕེབས་རྟགས་ཡིན་གསུངས།
གོང་གི་སྣང་བརྙན་གྱི་ཐུགས་ཀར་བཞུགས་པས་གཡུ་ཁར་མོ་ཆེའི་སྒྲོལ་མའི་ལོ་རྒྱུས་དང་མཚུངས་པའི་ངོ་མཚར་གྱི་གནས་མཆིས། ཡང་གཞུང་སའི་ཞབས་བརྟན་སིང་དམག་སོགས་ཀྱིས་འཚེ་བ་ཞི་ཕྱིར་ལས་མགོན་པུ་ཏྲའི་གཏོར་བཟློག་མཛད་པས་ཟོར་འཕེན་སྐབས་རྭ་ཟོར་ཕྱིར་ལོག་པ་ན་ག་ནས་བྱུང་ཆ་མེད་པའི་ཁྱི་ནག་སྙིང་དཀར་ཞིག་གློ་བུར་དུ་བྱུང་སྟེ།
རྭ་ཟོར་ཁར་ཁུར་ནས་དགྲ་ཕྱོགས་སུ་རྩེ་བསྟན་ཏེ་བཞག་སོང་བ་དེ་ཡོད་ཀུན་གྱིས་མཐོང་བར་གྲགས་པ་སོགས་གྲུབ་མཚན་བསྟན་ཚུལ་རགས་པ་དང༌།
བསམ་བརླིང་སྨོན་བདེ་བའི་དགག་པ་ལེགས་ལྡན་ལ་ཁྱོད་ཀྱི་ཕ་ན་བ་དྲག་གམ་གསུངས་པ་ལ།
བདག་ཁ་སང་ནས་འགྲོ་རྒྱུ་མ་བྱུང་ལགས་ཞུས་པས། འོ་ན་དོ་ནུབ་ངེས་པར་འཕྲད་པར་གྱིས་གསུངས། དེ་བཞིན་བྱས་པས་དེའི་ནུབ་མོར་འདས་སོང་བ་ཁོ་ན་རེ། སྐྱབས་མགོན་ཆེན་པོའི་ཐུགས་རྗེ་མངོན་མཁྱེན་མ་གཏོགས་འཆི་ཁར་ཕ་བུ་འཕྲད་པ་མེད་ཞུས་ཚོད་བཅས་དེ་འདྲའི་རིགས་མང་

དུ་སྣང་ཡང་འདིས་མཚོན་པར་བྱའོ། །འཆད་པ་ཉི་མའི་འོད་ཟེར་གྱིས་གདུལ་བྱའི་བློ་གྲོས་ཀྱི་པད་ཚལ་འབྱེད་པའི་ཚུལ་ཡང་སྔ་ཕྱིར་གསུང་ངག་རིན་པོ་ཆེ་སྨིན་གྲོལ་གྱི་གདམས་པ་ཐེངས་གསུམ་ཙམ་གནང༌། མགོན་པོའི་ཆོས་སྐོར་སོགས་དང་ལུང་མན་ངག་མང་དུ་གནང་བའི་དངོས་སློབ་ཀྱང༌།
གང་གི་སྐུ་མཆེད་སྔགས་འཆང་ཀུན་དགའ་བསོད་ནམས་སྐུ་མཆེད་ཡབ་རྗེ་རྡོ་རྗེ་འཆང་ཀུན་དགའ་སྙིང་པོ་མཆེད་ཞལ་ཟུང་གང་གི་རིགས་སྲས་རྗེ་བཙུན་རྣམས་དང༌།
འཇམ་མགོན་མཁྱེན་བརྩེ་དབང་པོ་གོང་དཀར་མཆོག་སྤྲུལ། ཆོས་སྡེ་ཉི་ཟླ་ཟུང་གི་མཁན་སློབ་རྣམས་དང༌། གཞན་ཡང་གོང་མ་བདག་པོ་ཆེན་པོའི་བླ་མཆོད་ལྕང་སྐྱ་རིན་པོ་ཆེ། ཆུ་བཟང་སྤྲུལ་སྐུ།
ལྕང་ལུང་སྤྲུལ་སྐུ། བྲག་གཡབ་ནོ་མི་ཧན། སྡེ་དགེ་རྒྱལ་སྲས་བླ་མས་མཚོན་གངས་ཅན་གྱི་དགོན་གནས་སོ་སོའི་མཁན་པོ། དེ་དག་གི་བུ་སློབ་ཡང་སློབ་སོགས་ཀྱིས་འཛིན་མའི་ཁྱོན་འདིར་ཁྱབ་པར་རྒྱལ་བསྟན་ཇི་སྲིད་གནས་ཀྱི་བར་དུ་འཕྲིན་ལས་རྒྱུན་མི་འཆད་དོ།
།རྩོད་པ་རྡོ་རྗེའི་མེ་ཆར་གྱིས་ལོག་ལྟའི་རི་བོ་སྙིལ་ཚུལ་ནི། སྤྱིར་རྩོད་པ་ཞེས་པ་རང་གཞན་གྱི་གྲུབ་མཐའི་གཞུང་གང་ཡིན་དཔང་དུ་བཙུགས་ཏེ་རྒོལ་སྔ་ཕྱི་རྣམ་གཞག་གི་རྒྱལ་བསྟན་དག་པར་སྒྲུབ་པ་བཞིན་ལ་འཇོག་པ་ལ་དམ་པ་འདི་ཉིད་ནས་དངོས་སུ་རྩོད་པ་མ་མཛད་ཀྱང་བརྒྱུད་ནས་སྡོམ་པ་གསུམ་གྱི་ཕྱག་ལེན་སྤྱི་དང་བྱེ་བྲག་གསང་སྔགས་ཀྱི་དཀྱིལ་འཁོར་བྲི་ཐིག་རྒྱན་གཏོར་བཟོ་དབྱངས་རོལ་ཆོ་ག་ཕྱག་ལེན་གང་ལ་ཡང་རྒྱུད་དང་གྲུབ་ཆེན་གྱི་གཞུང་དང༌།

བླ་མ་གོང་མ་དག་གི་མངོན་དཀྱིལ་སོགས་གཞུང་ལུགས་རྣམས་དང༌། མཐུན་མི་མཐུན་གྱི་དག་ཞུར་ཡང་དག་མཛད། གལ་ཏེ་མི་མཐུན་པ་འདུག་ན་ལུང་རིགས་རྣམ་དག་གིས་རྒྱབ་གནོན་དང་བཅས་ཚར་བཅད་དེ་ཕྱིན་ཆད་དེ་རིགས་མི་ཆོག་པའི་བཀའ་ནན་དང༌།
གལ་ཆེར་ལུས་ལོངས་སྤྱོད་ཐོག་བཀའ་ཉེས་སོགས་བསྩལ་ཏེ་བསྟན་པའི་མིག་རྒྱན་ལ་ཕན་པར་མཛད་པ་ཤིན་ཏུ་མང་བ་དཔེར་མཚོན་ན། དེང་དུས་བདུན་པའི་བསྐུལ་རེས་ཞེས་པ་འདི་སྔ་དུས་མེད་ཀྱང་བདག་ཉིད་ཆེན་པོ་དེ་ཉིད་ཀྱི་སྐུ་དུས་སུ་ཚོགས་ཕེབས་དང་སློབ་དཔོན་རྟག་པར་གནང་སྐབས་བན་ཚང་གཞོན་གྲས་དང་བསྙེན་སོང་རྣམས་ནས་འདོན་ཆོག་དང་དབྱངས་རོལ་རྣམས་བློར་ཆུབ་ཡོད་མེད་སྣ་ཚོགས་ལ་བརྟེན་རེ་རེ་བཞིན་ཞུ་དག་དང་འབྲེལ་ཕྱིན་ཆད་དེ་བཞིན་མི་འབྱུང་ཆེད་བདུན་པའི་ཕུར་སྒྲུབ་ཟླ་གཅིག་རིང་གཞོན་གྲས་རྣམས་ལ་བསྐུལ་རེས་འདི་བཞིན་འཛུགས་གནང་ལ་བརྟེན།
དེང་སང་སློབ་གཉེར་ཡར་སྐྱེད་འདི་བཞིན་བྱུང་འདུག་པ་སོགས་ཀྱིས་ཤེས་སོ།
།རྩོམ་པ་སྡེབས་ལེགས་ཀྱི་ཕྲེང་བས་རྒྱལ་བསྟན་མཛེས་པར་མཛད་པ་ཡང༌། སྤྱིར་རྩོམ་པ་ཞེས་པ་ཡི་དམ་གྱི་ལྷ་དང་སངས་རྒྱས་བྱང་སེམས་ལ་བསྟོད་པ་རྟོགས་བརྗོད་སོགས་དང་རྒྱལ་གསུང་མདོ་རྒྱུད་རབ་འབྱམས་ཀྱི་དགོངས་པ་དང་འབྲེལ་བའི་བསྟན་བཅོས་ལ་སོགས་པ་འཕགས་བོད་དུ་བྱོན་པའི་པཎ་གྲུབ་རྣམས་ཀྱིས་མཛད་པ་བཞིན་ནུས་ཚེ་རྩོམ་པ་ཁོ་ནས་ཀྱང་ཡི་དམ་ལྷ་ཡི་ཞལ་མཐོང་བ་དང༌།
གནས་ལུགས་ཀྱི་དོན་རྟོགས་པ་ལ་སོགས་པ་འབྱུང་བར་གསུངས་ཀྱང༌། དེ་ལས་ལྡོག་པའི་ཀུན་

སློང་གཞན་ལ་སྨ་ཕབ་འདོད་དང༌། རང་ཉིད་ཆེ་འདོད་ཀྱི་ང་རྒྱལ། རང་བཞིན་དྲང་པོ་མ་ཡིན་པར་རྩོམ་པ་སོགས་ལ་ནི་ཕན་ཡོན་མེད་པའི་ཁར་ཉེས་པ་ཆེས་ལྕི་བར་སྒྲུབ་བྱེད་ལས་དགོས་པ་གང་ཡང་མེད་ཀྱང༌། བདག་ཉིད་ཆེན་པོ་འདིས་ནི་མང་པོ་བརྩམས་པར་མཛད་ཀྱང༌།
ཡབ་རྗེ་རྡོ་རྗེ་འཆང་སྐུ་མཆེད་སོགས་རྗེ་རང་ཉིད་ཀྱི་དབུ་བླ་རྣམས་ཀྱི་བརྟན་བཞུགས་གསོལ་འདེབས་མང་བ་དང༌། སྒྲོལ་དཀར་ཚར་ལུགས་འོད་ཟེར་དྲུག་སྦྲགས་ཀྱི་ཆོ་ག་རྗེ་འདི་ཉིད་ནས་ཆོས་སྡེ་ལྷོར་ཟླ་རེ་བཞིན་ཚེས་གཉིས་ལ་གསར་འཛུགས་མཛད་པའི་ཆོག་སྒྲིགས།
ཀུན་ཐུབ་འཁོར་ལོའི་རབ་གནས། ཟབ་གསོལ་འཆམ་གཟིགས་ཆེན་མོའི་གཏོང་གཞི་དང༌། འདོན་ཆོག་གི་དེབ།
ནང་གསོལ་སྐབས་སོགས་ལ་མཁོ་བའི་ཆོས་སྲུང་ཁག་གི་གསོལ་ཁ་འཕྲིན་བསྐུལ་ལ་སོགས་པ་མང་དུ་བཞུགས་ཚོད་རྣམས་རྒྱལ་བསྟན་སྤྱི་དང་བྱེ་བྲག་ལ་ཕན་པ་དང་བདེ་བའི་འཕྲིན་ལས་ཀྱི་མཛད་སྒོ་རགས་ཙམ་ལས་ཞིབ་པ་ནི།
རྣམ་ཐར་ཕྱི་མོར་ཡང་མ་འཁོད་པས་ཧམ་རྫུན་གྱི་ཕྲེང་བ་སྒྲིག་མ་ནུས་པས་རེ་ཞིག་དེ་ཙམ་ལ་བསྡུས་ནས། ད་ནི་རེ་ཞིག་གཟུགས་སྐུ་ཆོས་དབྱིངས་སུ་བསྡུས་པའི་ཚུལ་ནི། དགུང་གྲངས་ཞེ་གཉིས་སུ་ཕེབས་པར་ཁྲོ་བོ་ཞེས་པ་ཤིང་གླང་ལོ་ཤར་བ་ན།
གཙུག་ལག་ཁང་དང་མཆོད་རྟེན་སོགས་ཀྱི་ཉམས་གསོ་རྣམས་ཀྱང་མ་གྲུབ་དོགས་པས་ཐུགས་བརྩོན་ཆེ་བར་མཛད་པ་དང༌། སྤྱིར་ཡང་ལོ་སྔ་ཕྱི་འདི་རྣམས་སུ་ཁུལ་འདིར་བླ་བྲང་ཁག་དང༌།
དྲུང་རིགས། ཆོས་སྡེ་ལྷོ་བྱང་སོགས་སྙིགས་ལྔའི་རང་མདངས་བརྡོལ་བ་དང་འབྱུང་པོའི་ཆོ་

འཕྲུལ་ལྟ་བུས། ཕན་ཚུན་ཕྱོགས་ལང་དཔུང་སྒྲིག་བྱེད་ཕྱོགས་ཀྱིས་བདག་ཁྲི་ལ་ཡང་བརྩི་མིན་སྣ་ཚོགས་ཞིག་བྱུང་འདུག་པ། སྔོན་དུ་གོང་ས་མཆོག་དང་རྒྱལ་བློན་སོགས་ཀྱི་བཀའི་ཕེབས་སྒོ་བཞིན་རྒྱལ་ཁབ་རང་ལ་སྙན་སེང་མཛད་ཚེ་བཀའ་ཞིབ་དང་འབྲེལ་བྱེད་གཏེ་རྣམས་ཐེར་འདོན་གྱིས་བསྐལ་པ་བདེ་འཇམ་ཡོང་བ་གཞིར་གྲུབ་ཀྱང༌།
དེ་བཞིན་གནང་ཚེ་བླ་བྲང་ཁག་རྣམས་དང༌། ཆོས་སྡེ་རྣམས་ནི་ཕན་ཚུན་བླ་སློབ་གནས་སུ་གྱུར་པའི་དམ་སེལ་སོགས་ལ་དགོངས་ནས་སྙན་སེང་སོགས་མ་གནང་ཡང༌།
འདི་བཞིན་དུ་རྟག་པར་གྱུར་ཚེ་ས་བསྟན་ཆོས་སྲིད་དང༌། མ་འོངས་གདུང་རྒྱུད་རྣམས་ཀྱང་ཆོས་སྲིད་ཀྱི་འཕྲིན་ལས་མཛད་བཀག་ལ་དགོངས་པ་དེ་སྐབས་ཀྱི་གཞིས་རྩེར་རྟ་ཁལ་སྤྱི་ཁྱབ་པ་མཁན་ཆུང་ཆོས་བཟང་དགེ་འདུན་ལ་བཀའ་མོལ་གྱིས་བླ་ཁག་ལས་བྱེད།
ལྷོ་བྱང་ལས་སྣེ། དྲུང་རིགས་བཅས་པར་གོང་ས་རྒྱལ་དབང་ཐམས་ཅད་མཁྱེན་པའི་བཀའ་བཀོད་བཞིན།
བདག་ཆེན་རིན་པོ་ཆེའི་བཀའ་གནང་ཐོད་བཅིང་ཞུ་རྒྱུའི་གན་རྒྱ་མཐུ་མོ་ཆེ་ཞེས་པ་འཇོག་དགོས་བྱུང་འདུག་པ་སོགས་དང༌། དེ་སྐབས་རྣམས་སུ་སྐུ་མདུན་པ་རྣམས་ལ་བཀའ་ཕེབས་སུའང༌། ད་ཆ་དམ་སེལ་གྱི་དབང་ལས་རང་གཞན་མཐའ་དག་ངན་སོང་གི་རྒྱུ་ལས་མི་འདའ་བས་ཅ་ཟིང་གི་ཡུལ་ལས་ནེའུ་གསེང་གི་སྤྲས་པའི་སྤང་ལྗོངས་སམ་བས་མཐའ་ཞིག་ཏུ་སྐྱེ་བ་བླངས་པས་འགབ་ཅེས་ཡང་ཡང་གསུངས་ཀྱང་བདག་ཅག་གི་སྟོན་པས།
ཀུན་དགའ་བོ་ལ་དེ་བཞིན་པ་ནི་འདོད་ན། བསྐལ་པའམ་བསྐལ་པའི་བར་དུ་

བཞུགས་པར་ནུས་སོ། །ཞེས་ཡང་ཡང་གསུངས་ཀྱང༌། ཀུན་དགའ་བོ་བདུད་ཀྱིས་རྣ་བ་ཁེབས་ནས་ཅི་ཡང་མ་ཞུས་པ་བཞིན་དོན་དུ་བསྟན་སྲིད་ཀྱི་སྐུ་གེགས་བདོ་བས་གང་ཡང་ཞུ་མ་སྤོབས་པའི་ཁར། རྩེ་ཕྱག་ཡེ་ཤེས་པ་ལ་དེ་དོན་རང་ཉེས་པ་ཡོང་གི་མིན་ནམ་སྙམ་པ་ཞུས་ཚོད་སོགས་དང༌།
ཡང་དམ་པ་དེ་ཉིད་ཀྱི་གསུང་ལས། སྔོན་དུས་ཡབ་རྗེ་རྡོ་རྗེ་འཆང་གཞན་དོན་དུ་གཤེགས་སྐབས། ད་ཁྲི་ཆེན་གཞི་ཐོག་ཏུ་བྱོན་ཅིང་གསུངས་པ་ན།
ཁོ་བོས་ཕྱག་འཚལ་དང་འབྲེལ་ལོ་གཉིས་གསུམ་བརྟན་བཞུགས་ཀྱི་ཡིད་སྨོན་བྱས་པས་ཡབ་རྗེ་མཆོག་ནས་ང་ལུས་ན་སོ་རྒས་པས་བསྡོད་ན་ཅི་ལ་ཕན། ཁྱེད་རང་ཡང་ཁྲི་ཐོག་ཏུ་སྡད་རིང་ཇུས་ལམ་སོགས་གང་ས་ནས་ཕུན་སུམ་ཚོགས་པ་བྱུང༌།
ཁྲི་ཐོག་ཡུན་རིང་པོར་མ་བྱེད་གསུངས་པའི་ལོ་དུས་ད་ལོ་རྫོགས་ཀྱིན་ཡོད་གསུངས་པ་དང༌། ཡང་གཞི་ཐོག་ཕོ་བྲང་གི་སྐུ་སྒེར་གྱི་ཕྱག་རྫས་རྣམས་ཀྱང༌། སྒྲོལ་ཕོ་དང་ཞབས་ལྷ་སོགས་སུ་སྤོ་བ་དང༌།
སྔོན་ནས་ཡོད་པའི་ཁྲི་ཐོག་པའི་ཐུགས་མཁོ་རྣམས་དེ་ཁར་བཞག་གནང་གི་ཞལ་བཀོད་མཛད་པ་ལ་རྒྱུན་དང་མི་འདྲ་བའི་རྟགས་འགྲུས་ཆེ་བ་མཛད། ཡང་སྐབས་ཤིག་ཏུ་གཞི་ཐོག་ནས་ཞབས་ལྷར་བྱོན་པའི་ཚེ།
ཀུན་ར་ནས་གནས་དེར་སྤྱན་ཆེར་གཟིགས་ཏེ། ད་ཕན་སྐྱིད་པོ་རང་བྱུང༌། ད་ནི་ག་ལེར་སྐུ་བཞུགས་གནང་གསུངས་པ་ནི། མཁན་ཆེན་ངག་དབང་ཆོས་གྲགས་ཀྱི་རྣམ་ཐར་དང་མཚུངས་པ་དང༌། ཡང་སྐབས་ཤིག་གསུངས་ལས་མདང་ནུབ་གཉིད་དང་འོད་གསལ་འབྲེལ་བའི་ངང་ལས་ནུབ་ཕྱོགས་བདེ་བ་ཅན་དུ་ཕྱིན་

པའི་དག་སྣང་ཤར་ཏེ། དེ་ནས་ཡབ་རྗེ་གྲུབ་པའི་དབང་པོ་དང༌། ཡུམ་མཆོག་ཞིང་སྐྱོང་དབང་མོ་སྐལ་བཟང་བདེ་སྐྱིད་བུ་ཁྲིད་བཅས་ཀྱང་བཞུགས་འདུག་པ། ཡབ་རྗེ་རྡོ་རྗེ་འཆང་གི་གསུང་ལས། འོ་ཁྲི་ཆེན་ཀྱང་བྱོན་པ་ཤིན་ཏུ་ལེགས།
ད་འདི་རང་དུ་བཞུགས་ཤིག་གསུངས་པའི་མོད་ལ་གཉིད་སད་པས་ཐུགས་ཡིད་དགའ་སྐྱོ་འབྲེལ་བའི་ངང་ལས། གཞན་དང་མི་འདྲ་བའི་རིག་པ་དྭངས་སིང་ངེ་བ་ཞིག་བྱུང་བ་གང་ཡིན་ནི་མ་ཤེས།
ཞེས་ཞབས་འབྲིང་པ་འགའ་ཞིག་ལ་གསུང་པ་ན། བདེ་བ་ཅན་དང་སེང་གེ་བྲིས་ཆ་དང་མཚུངས་པ་ལགས་སམ་ཞུས་པས། བྲིས་ཆ་ནི་མཚོན་བྱེད་ཙམ་ཡིན། དེ་ལྟའི་ཞིང་ཁམས་ནི་བརྗོད་དུ་མེད་པའི་ངོ་མཚར་ཆེ་ངེས་ཤིག་གདའ་གསུངས་པ་ནི་ས་ལོ་ཆེན་པོ་དང་རྗེ་བཙུན་རིན་པོ་ཆེའི་རྣམ་ཐར་དང་མཚུངས།
ཡང་ལྷ་བཟོ་བ་དབུ་མཛད་རྣམ་རྒྱལ་ལ། བསྟན་མ་བཅུ་གཉིས་ཀྱི་ཞིང་བཀོད་འདི་དང་འདི་བཞིན་བྲིས་ཤིག་གསུངས་པའི་བཀའ་གནང་བཞིན་བྲིས་ཟིན་པ།
གཟིགས་རྟོག་ཕུལ་བ་ན། འོ་འདི་ལ་རྒྱབ་ཟུང་དགོས་པས་དྲུང་རམས་པ་ཞིག་ལ་སྤྲོད། འདི་ལ་ཚ་བྲག་ཀྱང་ཡོད་དོ་གསུངས། ཕྱིས་བརྟག་ཚེ་བརྟན་མ་བཅུ་གཉིས་རྣམས་གདན་ལ་བཞུགས་ཤིང༌།
གཞོན་པ་རྣམས་སྤ་ར་ལྟ་བུ་ཞིག་ན་འདུག་པའི་ཞལ་བཀོད་མཛད་འདུག་པ་བོད་ཁམས་སྐྱོང་བའི་གཞི་བདག་རྣམས་ལའང་ད་ནི་བཞུགས་ཤིག་གསུངས་པའི་བརྡ་དང༌། དེ་ཉིན་སྐུ་འཁོར་རྣམས་ལ་དེ་རིང་ཤིན་ཏུ་སྐྱིད་པོ་རང་འདུག
ཁྱེད་རང་རྣམས་ལྷོད་པར་སྡོད་གསུངས། དེའི་སང་ཧོར་ལུགས་སྨིན་དྲུག་

ཟླ་བའི་མཁའ་འགྲོ་འདུ་བའི་དུས་ཀྱི་ཚེས་ཉེར་གཅིག་ལ་སྐུ་རླུང་གི་སྙུན་གཞི་ལྟ་བུའི་དབུ་ཕྲན་ཙམ་སྙུང་བའི་ཚུལ་བཞེས་ཏེ། རྡོར་སེམས་ཀྱི་སྒོམ་བཟླས་མཛད་པ་དང༌། དེ་ནས་ཅུང་ཞིག་ནས་འདའ་ཁ་མའི་རྣལ་འབྱོར་ཟབ་མོ་གསལ་འདེབས་པར་མཛད་དེ།
ཉི་ཟླའི་རླུང་དྷུ་ཏཱའི་ནང་དུ་བསྡུས་ཏེ། རྣམ་ཀུན་མཆོག་ལྡན་གྱི་སྟོང་ཉིད་དང༌། མཆོག་ཏུ་མི་འགྱུར་བའི་བདེ་ཆེན་རོ་མཉམ་པར། འོད་གསལ་ཕྱག་རྒྱ་ཆེན་པོའི་ངང་དུ་མཉམ་པར་བཞག་ནས།
ཐུན་མོང་གཟུགས་སྐུའི་བཀོད་པ་ཆོས་དབྱིངས་སུ་བསྡུ་བའི་ཚུལ་བསྟན། དེ་འཕྲལ་མཁན་ཁྲི་བཀྲ་ཤིས་ཆོས་འཕེལ་ནས་ཐུགས་དམ་ཟབ་མོའི་གསལ་འདེབས་ཞུས་ཐོག དེ་ནས་ཚེས་ཉེར་ལྔའི་སྲོད་ལ་དགེ་ལྡན་གནམ་མཆོད་ཀྱི་ཐོག་ཁར་སྣང་གསལ་སོགས་ཀྱི་མཆོད་པ་སྦྲེངས་ཤིང༌།
དུང་རྒྱ་གླིང་རྡར་མ་བསུ་སྣ་སོགས་རོལ་མོའི་ཆ་བྱད་སྣ་ཚོགས་སྒྲ་སྙན་གྱི་ཕྱོགས་ཀུན་ཁྱབ་པ་དང་མཉམ་དུ་གོང་འོད་གསལ་ལས་ཟུང་འཇུག་གི་སྐུར་བཞེངས་ཏེ།
དཔའ་བོ་མཁའ་འགྲོའི་ཚོགས་ཀྱི་མདུན་བསུས་ཤིང༌། མདོ་ནས་བཤད་པའི་བདེ་བ་ཅན་ནམ་སྔགས་ནས་བཤད་པའི་མཁའ་སྤྱོད་རིག་འཛིན་གྱི་གཞལ་ཡས་ཁང་དུ་སྤྱན་དྲངས་པར་གྱུར་ཏོ།
།དེ་ནས་སྐུ་སྤུར་ལོངས་སྐུའི་ཆས་སུ་བཞུགས་སུ་གསོལ་བའི་མདུན་དུ་སྣ་ལྔའི་མཆོད་སྤྲིན་རབ་འབྱམས་བཅས། དགེ་འདུན་བཞི་གྲས་བླ་མཆོད་ལ་སོགས་པ་གཞུང་སྒེར་སོགས་ནས་དགོངས་རྫོགས་དོན་ལྡན་སྒྲུབ་ཅིང་སྐབས་དེར་ཕུན་ཕོར་ཡང་སྙན་འབུལ་ཞུས་ཚོད་ལ།
དེ་འཕྲལ་སྐྱབས་མཆོག་ཀུན་དགའ་བསོད་ནམས་

ངོ་ཕེབས་ཀྱིས་མཆོད་ཚོགས་དང་བཅས་སྤུར་མཇལ་གནང་ཐོག ཐུགས་སྨོན་དང་བཅས་སྤྱན་ཆབ་ཀྱང་མང་གསིལ་གྱིས། ངོས་ཀྱི་ཇོ་ལགས་འདི་བཞིན་བསོད་ནམས་ཀྱི་ར་བར་མ་ཆུན་ཚུལ་གྱི་ཐུགས་ངལ་མང་གནང་བཅས་དགོངས་རྫོགས་རྣམས་ཀྱི་བཀའ་བཀོད་བསྐྱངས་པ་དང༌།
དེ་ནས་ཕུན་ཕོར་ཕེབས་ཏེ་གསོལ་འདེབས་རིགས་ཀུན་ཁྱབ་བདག་འདི་བཞིན་སྐད་ཅིག་ལ་ལྗགས་རྩོམ་གྱིས་དེ་ནུབ་མང་ཇའི་སྟེང་ཚོགས་ཆེན་དུ་ཞལ་འདོན་དུ་བསྩལ། དེ་སྐབས་ཡབ་རྗེ་རྡོ་རྗེ་འཆང་ཉིད་རྡོ་རྗེ་ཕུར་པའི་ལྗགས་བསྙེན་བཞུགས་སྐབས་ཡིན་པས་ཨ་ལྕེ་དྲུང་རྗེ་བཙུན་སྐལ་བཟང་ཆོས་སྒྲོན་ཞབས་འབྲིང་དྲག་གྲས་ནས་འགན་འཁུར་བྱས་ཏེ།
དགོངས་རྫོགས་ཀྱི་རིགས་དང་ཁྲི་འཛིན་གྱི་ལས་དམ་ཡིག་རིགས་སོགས་ཀྱང་དེ་ཉིན་རང་ཕུལ་བཞེས་གནང་ཚོད་དང༌།
སྐུ་གདུང་བཞུགས་པའི་སྟེང་དེར་བླ་བྲེ་མེད་པ། སྔོན་ཐུབ་བསྟན་ཡངས་པ་ཅན་གྱི་མཁན་རྙིང་ནས་བླ་བྲེ་དེ་སྐུ་གདུང་ཡིད་བཞིན་ནོར་བུའི་དབུ་ཐོག་ཏུ་ཕུལ་བས་གདུང་དེར་ཆེས་སྐྱོན་ཆུང་སྐྱོན་མེད་པར་སྔོན་དུ་བཟོ་བོ་མཁས་པས་ཚད་པ་བཞིན་ལེགས་པར་འགྲིག་ཅིང༌།
རྗེ་བཙུན་རྡོ་རྗེ་རྣལ་འབྱོར་མ་དང༌། ཀྱཻ་རྡོ་རྗེའི་སྒྲུབ་མཆོད།
ཟབ་མོ་བླ་མའི་རྣལ་འབྱོར་ལ་སོགས་པའི་ཐུགས་དམ་གསལ་འདེབས། རྒྱལ་དབང་ཐམས་ཅད་མཁྱེན་གཟིགས་ཆེན་པོར་གསུང་རྟེན་འབུལ་བ་དང་ཆབས་ཅིག གསེར་སྙན་སྒྲོན་པ་སོགས་དང༌། ཧོར་ཟླ་བཅུ་གཅིག་པའི་ཚེས་གསུམ་ཉིན་སེར་ཕྲེང་ཟབ་མ་དང་བཅས་སྐུ་གདུང་རིན་པོ་ཆེ་སྤྲུལ་བའི་གནྡྷོ་ལ་ཆེན་པོའི་ཕུར་ཁང་དུ་མཆོད་ཚོགས་ཀྱི་

དབུས་སུ་གདན་དྲངས་ཏེ། ཐུབ་བསྟན་ལྷ་ཆེན་གྱི་མཁན་པོ་བྱམས་པ་བཀྲ་ཤིས་ཆོས་འཕེལ་ཉིད་ཀྱིས་རྡོ་རྗེ་ཕུར་པ་ལ་བརྟེན་པའི་དུས་མཐའི་ཆོ་གས་བྱིན་ཟར་ཞུ་སྦྱོང་མཛད་འཕྲལ། ཞུགས་རང་བཞེས་ལྟ་བུའི་ངོ་མཚར་གྱི་ཚེའང༌།
ནམ་མཁའ་ཤིན་ཏུ་སྔོ་དྭངས་པ་ལ་མེ་ཏོག་གི་ཆར་བབས་པ་སོགས་བྱུང་ཞིང༌། དེ་ཉིན་སྣ་ལྔའི་སྟོང་མཆོད། འདུས་ཚོགས་སུ་བླ་མ་མཆོད་ཆོག་མཇམ་མང་ཇ་དངུལ་འགྱེད། ངན་སློང་རྣམས་ལ་སྦྱིན་གཏོང་རླབས་པོ་ཆེ་སྤྱི་སྒེར་ནས་བསྩལ།
ཚེས་ལྔ་ཉིན་གདུང་རུས་རྣམས་ཞབས་ལྷར་སྤྱན་དྲངས་ཏེ་མཆོད་འབུལ་ཁྲུས་གསོལ་བཅས་དང༌། དེ་ལྟར་གདུང་རུས་རྣམས་ལ་ཡུངས་འབྲུ་ལྟ་བུའི་རིང་བསྲེལ་དང༌། རྗེ་བཙུན་གོང་མ་ལྔ།
དབང་ལྷ་སྐོར་གསུམ། ཐུབ་པའི་དབང་པོའི་སྐུ་བཞུགས་ཁྱིམ་བཅས་དང༌། རྣལ་འབྱོར་དབང་ཕྱུག་འཇམ་དབྱངས་ལ་སོགས་པ་དང༌། ཧཱུྃ་ཡིག་ལ་སོགས་པ་ཡིག་འབྲུའི་ཚོགས་རྣམས་དང༌། བྱང་ཆུབ་མཆོད་རྟེན་ལ་སོགས་པ་རྟེན་གསུམ་འབུར་དོད་དང༌།
རི་མོའི་རྣམ་པ་ཅན་ལ་སོགས་པ་དད་ལྡན་གྱི་གདུལ་བྱ་རྣམས་ཀྱི་བསོད་ནམས་ཀྱི་དཔལ་དུ་བསྐྲུན་པར་མཛད་དོ། །དེ་རྣམས་གདུང་རུས་རྣམས་རྒྱུད་སྡེ་རྣམས་ནས་གསུངས་པ་བཞིན་དྲི་བཟང་དང་བཅས་བཏུལ་ཏེ།
གདུང་ཚྭ་བླ་མ་ཡི་དམ་སངས་རྒྱས་བྱང་སེམས། ཆོས་སྲུང་ནོར་ལྷ་དང་བཅས་པའི་སྐུ་པར་གྲངས་མེད་པར་བཏབ་སྟེ། གསེར་གསོལ་ཕུལ་ནས། སྔགས་འཆང་ཀུན་དགའ་བསོད་ནམས་ཀྱིས་རབ་གནས་མཛད།
ཕྱག་རྒྱས་བཏབ་ནས་ཚོགས་ཀྱི་དབུས་སུ་བཞུགས་སུ་གསོལ།

དེ་ལྟར་དགུང་ཞག་ནམ་རྫོགས་བར་བླ་མ་མཆོད་ཆོག ཀྱཻ་རྡོར་སྒྲུབ་མཆོད་དགུང་ཞག་བདུན་རེའི་མཚམས་དང༌། སྐབས་འགར་འདུས་ཚོགས་སུ་འགྱེད་མང་ཇ། ཀུན་རིག་ཆོ་ག་སོགས་དང༌། དགུང་ཞག་གསུམ་བར་སྔགས་འཆང་བླ་མ་ངག་དབང་ཀུན་དགའ་བསོད་ནམས་ཚོགས་དབུར་ཕེབས་ཏེ།
གསང་སྔགས་བདེ་ཆེན་གླིང་གི་འདུས་ཚོགས་དང་བཅས་པའི་རྡོ་རྗེ་ཕུར་པའི་རྡུལ་ཚོན་གྱི་དཀྱིལ་འཁོར་སྒྲུབ་མཆོད་ཟབ་མོ་ཞག་བདུན་མཛད་པ་དང༌། དེ་ནས་བཟུང་ལོ་ལྟར་རྒྱུན་འཛུགས་ཀྱི་ཕུར་པ་སྒྲུབ་མཆོད།
དུས་དྲན་གྱི་མཆོད་འབུལ་གསེར་སྡུ་བཅས། དགུང་ཞག་ཐིམ་ཉིན་སྟོང་མཆོད་རྟེན་གསུམ་རྣམས་ལ་སྙན་དར། འདུས་ཚོགས་སུ་མང་ཇ་འགྱེད། ངན་སློང་རྣམས་ལ་སྦྱིན་གཏོང་སོགས་དང༌།
ལོ་དེའི་ཟླ་རེ་ཉིན་ལྟར་ཆོས་སྡེར་ཀུན་རིག་ཆོ་ག་མང་ཇ། བརྒྱ་མཆོད་བཅས་དང༌། གཞན་ཡང་སྐྱབས་མགོན་རྒྱལ་དབང་རིན་པོ་ཆེས་གཙོས་སྐྱབས་མགོན་རྩེ་ཤོད། པཎ་ཆེན་ཐམས་ཅད་གཟིགས་སོགས་ལ་འབུལ་ཚན།
ངོར་སོགས་དབུས་གཙང་གི་དགོན་གནས་རྣམས་ལ་མང་ཇ་འགྱེད་བསྔོ་རྟེན་སོགས་ཞིབ་པར་དེ་དུས་ཀྱི་ཐོར་གསལ་ཞིང༌། དེ་ནས་ཡབ་རྗེ་མཆོག་བཅད་རྒྱ་རྡོལ་ནས། གཞུང་སྒེར་ནས་ནང་རྟེན་རིན་ཆེན་གཉིས་པ་དང༌།
གདན་ཁྲི་ཆོས་འཁོར་ཟངས་ལས་གྲུབ་པའི་བྱང་ཆེན་མཆོད་རྟེན་ནང་གཟུངས་རིང་བསྲེལ་རྣམ་བཞི་སྤྱི་བྱེ་བྲག་བདག་ཆེན་དེ་ཉིད་ཀྱི་གདུང་རུས་ལ་ཁང་བཟང་གི་ནང་ཐུབ་དབང་གྲོང་ཞུད་མ་རང་བྱོན་ཤིན་ཏུ་གསལ་བས་མཚོན་རྩ་བའི་ལྷ་ཚོགས་ཀྱི་སྣང་བརྙན་དུ་

མ་བྱོན་པ་རྣམས་བཏུལ་ཏེ། གདུང་འདམ་ལས་སྤར་བའི་བླ་མ་ཆོས་སྲུང་ནོར་ལྷའི་སྐུ་དུ་མ་དང༌། ཁྲོ་ཕུ་བྱམས་པས་དགའ་ལྡན་ནས་ཕབ་པའི་ཐུབ་དབང་ལྷ་བབ་མས་མཚོན་གསེར་སྐུ་དང་སྨན་སྐུ་འགྲེལ་བཞི་བཅུ་བྱིན་ཅན་རྣམས་བཞུགས་པ་ལ་རིན་པོ་་ཆེ་དུ་མའི་ཕྲ་རྒྱན་གྱིས་མཛེས་པ།
ལྷ་ཆེན་དུ་ཡབ་རྗེ་པདྨའི་མཚན་ཅན་གྱི་ནང་རྟེན་གྱི་གཡས་ངོས་སུ་ཞལ་ཤར་བསྟན་དུ་བཞུགས་པ་འདི་ཉིད་ལ། ཡབ་རྗེ་མཆོག་ནས་རབ་གནས་བསྡུས་པ་ལན་དུ་མ།
རྒྱས་པ་ཞག་བདུན་བཅས་བསྩལ་བས། སླར་ཆུ་སྟོད་ཟླ་ནང་གཟའ་ཚེས་དགེ་བར་བདག་ཁྲི་ངག་དབང་ཀུན་དགའ་བསོད་ནམས། ཆོག་གྲྭ་བན་ཚང་པ་དང་བཅས་པས་རྡོ་རྗེ་ཕུར་པ་ལ་བརྟེན་པའི་རབ་གནས་ཤིན་ཏུ་རྒྱས་པ།
ཞི་རྒྱས་ཀྱི་སྦྱིན་སྲེག་གྲོལ་ཉིན་ཕྱི་བསྐོར་ལ་མེ་ཏོག་འཐོར་བ། ལྷ་ཆེན་གློ་བུར་ལ་གོས་སྐུ་ཞལ་ཕྱེའི་མཆོད་འབུལ་དང༌། གཙུག་ལག་སོ་སོར་ཡང་སྣ་ལྔའི་མཆོད་པ་བརྒྱ་ཕྲག་དུ་མ་དགེ་འདུན་དང་སྐྱེ་བོའི་སྡེ་ལ་དངོས་འགྱེད་སོགས་རྒྱ་ཆེ་བ་དང༌།
ལོ་དུས་ཀྱི་སྐུ་མཆོད་དུ་གཞུང་སྒེར་ནས་དཔལ་ཆེན་རྡོ་རྗེ་ཕུར་པའི་སྒྲུབ་མཆོད་རྡུལ་ཚོན་གྱི་དཀྱིལ་འཁོར་ཞལ་ཕྱེ་སྟེེ་ཞག་ལྔ༌།
དུས་ཆེན་ཉིན་སེར་འདུ་ཇ་ཐུག་ཞལ་བསྐོར་སྐབས་དགོས་པའི་བཟང་གོས་ཀྱི་མཆོད་ཕྲེང་བཅུ་གཉིས་མཚན་པ་གསར་བསྐྲུན་སོགས། མདོར་ན་དཔལ་ལྡན་བླ་མ་དམ་པ་རྡོ་རྗེ་འཆང་ཉིད་ཀྱི་ཟབ་དགོངས་ཡོངས་སུ་རྫོགས་ཐབས་རྒྱ་ཆེ་བའི་ཐབས་ལ་བརྩོན་པར་མཛད་ཚུལ་མདོ་ཙམ་བཤད་པ་སྟེ།
དེ་རྣམས་ཀྱིས་བདག་ཆེན་སྔགས་འཆང་མངྒའི་མཚན་ཅན་གྱི་མཛད་

པའི་ཆ་ཤས་ཅུང་ཟད་བཤད་ཟིན་ཏོ། །དེ་ཉིད་དང་ཡབ་ཡུམ་གཅིག་པའི་ཨ་ལྕེ་དྲུང་རྗེ་བཙུན་སྐལ་བཟང་ཆོས་ཀྱི་ཉི་མ་ནི་རྗེས་སུ་ཞབས་བྱང་དུ་བཞུགས་ཤིང་ཐུགས་དམ་ཁོ་ན་ལ་བརྩོན་པ་རྣམ་སྲས་སོགས་ཀྱི་ཆོས་སྐོར་འགའ་ཞིག་འཆད་སྤེལ་མཛད་པ་པོ་དེ་ཉིད་དང༌།
སྲིང་མོ་བགྲེས་པ་ཀུན་བསོད་བསྟན་པའི་ཉི་མ་ཞེས་ཡོངས་གྲགས་སུ་བཙུན་མོ་སྤེལ་དུ་བཞུགས་པའི་བཙུན་མོའི་རྗེ་བཙུན་དུ་གྲགས་པ་དེ་དང༌། སྲིང་མོ་ཆུང་བ་རྗེས་སུ་ཞབས་ལྷོར་བཞུགས་པའི་མཆོག་གསུམ་འཕྲིན་ལས་དབང་མོ་ཞེས་པ་དེ་ཉིད་དང༌།
སྐུ་མཆེད་ཆུང་ཤོས་སྒྲོལ་སྟེང་དུ་བཞུགས་པ་འཆི་མེད་དཔལ་གྱི་དབང་མོའམ། ཡོངས་གྲགས་སུ་བླ་མ་དཔལ་ལ་ཞུ་བ་བགྲེས་མོ་དེ་ཉིད་བཅས་འདི་དག་ཀྱང་རྒྱུན་གཏན་སྦས་པའི་རྣལ་འབྱོར་མས་བཞུགས་ཏེ་ལམ་དུས་ལམ་ཟབ་སྒྲོལ་ཆོག
བྲག་རྫོང་མ་གུར་དྲག་སོགས་དང༌། ཕུར་ཆུང་གཏོར་བསྔོ་བསྐང་བ་ཐུགས་དམ་མ་བཅས་ཆག་མེད་མཛད་པ་ཁོ་ནས་ཀྱང་དངོས་སུ་མཐོང་བ་བཅས་ཐུགས་དམ་ལ་བརྩོན་ཞིང༌།
སྐུ་སྒེར་གྱི་ཕྱག་རྫས་ཕྲན་ཡོད་དག་ཀྱང་གང་གི་ཡབ་ཡུམ་རྣམས་ཀྱི་དགོངས་རྫོགས་ཀྱིས་མཚོན་རྣམ་དཀར་ཁོ་ནར་འབྱོར་གཏོང་མཛད་པ་སོགས་དམ་པའི་ངང་ཚུལ་ཁོ་ན་ལྷུར་བཞེས་མཛད་དོ།
།༢ ཀུན་དགའ་སྙིང་པོ།དེ་ལྟ་བུའི་བདག་ཆེན་མངྒའི་མཚན་ཅན་དེ་ཉིད་ཀྱི་རིགས་བདག་ཡབ་

རྗེ་པདྨའི་མཚན་ཅན་གྱི་བཀའ་བཞིན་གསང་ཡུམ་བགྲེས་པ་ཧོར་ཁང་གསར་པ་སྐལ་བཟང་དཔལ་གྱི་སྒྲོལ་མ་ལས། རྗེ་བཙུན་འཆི་མེད་ཉི་ཟླ་དབང་མོ་ལས་གདུང་སྲས་མ་བྱུང་ཞིང༌། དེ་རྗེས་ཡབ་རྗེ་རྡོ་རྗེ་འཆང་པདྨའི་མཚན་ཅན་གྱི་བཀའ་བཞིན་སླར་ཡང་དྭགས་པོ་ལྕང་ར་བ་བསོད་ནམས་དཔལ་སྒྲོན་བུ་ཁྲིད་གསང་ཡུམ་དུ་བཞེས་ཏེ།
མངལ་གསོལ་མཚན་འདོགས་བཅས་མཛད་ཀྱང༌། ས་སྐྱ་པའི་གདུང་རབས་གཙང་མ་འདི་བཞིན་གཞན་དང་མི་འདྲ་བས་ཤིན་ཏུ་ཕེབས་དཀའ་བ་དང༌།
སྔོན་དུ་གདུང་སྲས་གཉིས་བྱུང༌། སྙིགས་ལྔའི་འགྲོ་རྣམས་བསོད་ནམས་ཀྱི་ཤུགས་ཆུང་བར་བརྟེན། ཞབས་མ་བརྟན་པར་བདག་ཆེན་ཉིད་ནས་ཡབ་རྗེ་གྲུབ་པའི་དབང་ཕྱུག་པདྨ་བདུད་འདུལ་དབང་ཕྱུག་ལ་གདུང་རབས་མྱུར་འབྱོན་གྱི་འཕྲིན་བཅོལ་གསོལ་འདེབས་ཀྱི་བསྐུལ་མ་མཛད་པ།
ཡབ་རྗེ་མཆོག་ནས་ཀྱང་ཞལ་བཞེས་ཏེ་རུམ་སྟེང་འོག་སོགས་གདན་ས་འདི་ཉིད་ཀྱི་ཆོས་སྲུང་ཡེ་ཤེས་པ་དང་དབྱེར་མེད་པ་དངོས་སུ་བཞུགས་པའི་མགོན་ཁང་རྣམས་སུ་འཕྲིན་བཅོལ་མཛད་དེ།
གྲོལ་ཉིན་བརྟག་དཔྱད་ཞུ་གནང་སྐབས་ཡབ་རྗེ་མཆོག་གི་བཀའ་ལས། གཅེས་གཞན་ནི་ཡོང་མཁན་མི་འབྱོར་འདུག་སྤོ་བོ་ཤུགས་ལྡན་ཡོང་བ་ཡོད་དོ་ཞེས་བཀའ་སྩལ་བ་དྲང་དོན་ཙམ་ལས་དོན་ལ།
བྱང་ཆུབ་སེམས་དཔའ་ཕྱག་ན་པདྨོ་འཆང་བ་ཉིད་དམུ་རྒོད་གདུལ་དཀའ་སེམས་ཅན་འདུལ་བའི་སླད་དུ་མིའི་གཟུགས་སུ་སྤྲུལ་པར་ལུང་བསྟན་པ་ཡིན་ཏེ།
རྒྱལ་ཆེན་རྡོ་རྗེ་ཤུགས་ལྡན་རྩལ་ཞེས་གྲགས་པ་དེ་འཕགས་པ་སྤྱན་རས་གཟིགས་དང་ངོ་བོ་

དབྱེར་མེད་པ་ནི། རྙིང་མ་རྒྱུད་འབུམ་གྲས་སུ་རིན་ཆེན་སྣ་བདུན་བྱ་བ་ལས། དོལ་རྒྱ་དོལ་རྒྱ་ཞེས་པ་འདི། །ཐར་ལམ་ལོག་པ་མ་ཡིན་ཏེ། །ངོ་བོ་ཐུགས་རྗེ་ཆེན་པོའོ། །ཞེས་གསུངས་པ་ལྟར་དེ་སྐབས་སུ་ས་སྐྱ་པ་ཡབ་རྗེ་བསོད་ནམས་རིན་ཆེན་དང་།
ཁྱད་པར་འཇམ་མགོན་ཀུན་དགའ་བློ་གྲོས་ཟུང་ནས་གདན་ས་ཆེན་པོ་འདི་ཉིད་ཀྱི་བསྟན་སྲུང་གྲས་སུ་མངའ་གསོལ་བར་མཛད་དེ། གསོལ་མཆོད་རྒྱས་པར་གནང་ཡང། སྙིགས་དུས་རྒྱལ་བའི་བསྟན་པ་སྲུང་བ་ལ།
།རྒྱལ་ཆེན་ཁྱེད་ལས་ལྷག་པའི་མཐུ་རྩལ་ནི། །བདག་གི་ལན་བརྒྱར་བཙལ་ཀྱང་མ་རྙེད་པས། །ཞེས་སོགས་གསུང་པའི་རྒྱུ་མཚན་ཡང།་ འཕགས་མཆོག་ཐུགས་རྗེ་ཆེན་པོ་སྤྱན་རས་གཟིགས་འདི་ཉིད་ནི།
རྒྱལ་ཀུན་བརྩེ་ཆེན་ཐུགས་རྗེའི་རང་གཟུགས། འགྲོ་བ་སེམས་ཅན་ཀུན་གྱི་ཕན་བདེ་སྒྲུབ་པ་ལ་མ་ལྟར་ལྷག་པར་བརྩེ་གདུང་ཆེ་བ་ཞིག་ཡིན་ན། འདི་ཡི་མཚན་ཐོས་པ་དང་གཟུངས་སྔགས་ཐོས་པ་ཙམ་གྱིས་ཀྱང་ངན་སོང་གསུམ་གྱི་སྡུག་བསྔལ་ལས་སྒྲོལ་བར་གསུངས་པ་སོགས་ཕན་ཡོན་ཚད་མེད་གྲངས་མེད་པ་མདོ་རྒྱུད་རིན་པོ་ཆེ་དུ་མ་ལས་གསུངས་པ་རྣམས།
འདིར་ཚང་མ་འབྲིར་ལ་ལངས་པས་མཚོན་པ་ཙམ་དང།
གཞན་ཡང་དེ་སྐབས་ས་ལུགས་ཀྱི་བསྟན་འཛིན་འགྲན་ཟླ་བྲལ་བ་རྨོར་ཆེན་རྡོ་རྗེ་འཆང་དང། རྡོ་རྗེ་བྲག་རིག་འཛིན་ཆེན་པོ། གནས་སར་འཇམ་མགོན་ཀུན་དགའ་ལེགས་འབྱུང་སོགས་ནས་ཀྱང་བསྟན་སྲུང་མངའ་གསོལ་གྱི་བསྔགས་བརྗོད་ཀྱི་མེ་ཏོག་ཡང་ཡང་འཐོར་བར་མཛད་པ་དང།
དེ་སྐབས་ཀྱི་གནས་

ཆུང་ཆོས་སྐྱོང་ཆེན་པོས་ཀྱང། འདི་ལ་མཐོ་འཚམ་བྱེད་མི་ཉན་རྡོ་རྗེ་ཤུགས་ལྡན་རྩལ་བྱ་བ་ཡིན་གསུངས་པ་སོགས་སྤྱན་རས་གཟིགས་ཀྱི་སྤྲུལ་པ་ཡིན་པ་ལ་སུས་ཀྱང་བསྙོན་དུ་མེད་པ་མ་ཟད། བདག་ཆེན་མངྒའི་མཚན་ཅན་དེ་ཉིད་ནས་ཐུགས་མཉམ་འོད་གསལ་ལྷ་བླའི་ལུང་བསྟན་གང་ཡིན་ཡང་གོང་དུ་བརྗོད་པ་བཞིན་ད་ལྟའི་བར་ལ་གསར་བཙུགས་མཛད་པ་ས་མཆོད་དུ་གྲགས་པ།
དགེ་ལྡན་ལྔ་མཆོད་བཞིན་གྱི་ཕོ་བྲང་ལྷོ་བྱང། བླ་ཁག་ཆོས་སྡེ་ཁྱིམ་བདག་དང་ཁ་བ་ཅན་གྱི་མཆོད་མེའི་ཕྲེང་བ་ཚར་དུ་དངར་བ་དང།
ཕོ་བྲང་རྣམས་ཀྱི་རྩེ་ནས་དུང་རྒྱ་གླིང་རྔ་ཟླུམ་བསུར་རྣ་སོགས་སྒྲ་སྙན་ཡིད་དུ་འོང་བ་དུ་མས་མཆོད་པ་དང། སྔ་དུས་ལྷ་ཆེན་ལྕགས་རི་ཁར་དགེ་འདུན་བགྲེས་གཞོན་མེད་ནས་གདུང་ཤུགས་དྲག་པོ་དང་བཅས།
རྗེ་བཙུན་བརྩེ་བ་ཆེན་པོ་ཀུན་དགའ་སྙིང་པོ་དེ་ཉིད་ཀྱི་གསོལ་འདེབས་འུར་འདོན་དུ་མ་གདངས་དང་བཅས་མཛད་སྲོལ་མཆིས་པ་རྣམས་ཀྱི་བྱིན་མཐུས་རིང་པོ་མ་ལོན་པར་ཡབ་རྗེ་རྡོ་རྗེ་འཆང་དེ་ཉིད་ཡུམ་གྱི་མངལ་དུ་ཕེབས་པར།
དེ་ཉིད་ཀྱི་རྣམ་འཕྲུལ་ལ་ནི་འཆུག་པ་མེད་ལ། དུས་ཕྱིས་ཡབ་རྗེ་རྡོ་རྗེ་འཆང་རང་ནས་ཀྱང་ངོས་ཐང་སྟོང་རྒྱལ་པོ་དང་གཉིས་མེད་ཡིན་ཞེས་ཉམས་ལྡན་གྱི་ཚུལ་དུ་ཞལ་གྱིས་བཞེས་པ་རྣམས་ཀྱང།
སྤྲུལ་གཞི་འཕགས་མཆོག་པད་དཀར་བཟུང་བ་ཁོ་ན་རུ་ངེས་པ་རྙེད་པ་དང། དེ་ཡང་ཡབ་རྗེ་པདྨའི་མཚན་ཅན་གྱི་ལུང་བསྟན་སྩོལ་སྐབས་ཡུམ་གྱི་ལྷུམས་སུ་མ་ཞུགས་གོང་དུ་ཡིན་འདུག་པ་ལྟར་ཕྱིས་འཁྲུངས་ཙམ་ནས་ད་ལྟའི་བར་

མགུལ་ཡང་ཅུང་ཟད་འཛེར་ཉམས་ཆེ་བ་སོགས་སྔོན་རྒྱལ་ཆེན་འདི་ཉིད་མཁས་གྲུབ་ཆེན་པོར་བཞུགས་པར་གཞན་གྱིས་ཕྲག་དོག་གིས་བཀྲོང་སྐབས་མགུལ་དུ་དར་རྫོང་ཕུལ་བ་སོགས་ཀྱི་མཚོན་བྱེད་ཡིན་པ་ཀུན་གྱིས་བརྗོད་པ་སོགས་དང།
དོན་དུ་སློབ་དཔོན་རྣལ་འབྱོར་གྱི་དབང་ཕྱུག་བཱིར་བ་པ་དང། གོང་གི་ཐུགས་སྲས་ས་སྐྱ་པ་ཆེན་པོ་ཀུན་དགའ་སྙིང་པོ་གྲུབ་ཆེན་ཐང་སྟོང་རྒྱལ་པོ་རྣམས་ཐུགས་རྒྱུད་གཅིག་པ་ཡིན་པ་ལུང་གིས་ཀྱང་གྲུབ་སྟེ།
དེ་ཡང་བླ་མ་ས་ཆེན་འདི་ཉིད་བལྟམས་ནས་རིང་པོར་མ་ལོན་པ། བླ་མ་གནམ་ཁའུ་པ་དེ་ཉིད་ཀྱི་སྐུ་པང་དུ་བཞེས་ཤིང་འདི་ནི་འཕགས་པ་སྤྱན་རས་གཟིགས་ཀྱི་སྤྲུལ་པ་ངེས་པ་ཡིན་ཅིང་རྣལ་འབྱོར་དབང་ཕྱུག་ཉིད་དུའང་མི་འགལ་བ་ཡིན་ནོ།
།ཞེས་གསུངས་པ་འདི་ཡིས་གྲུབ་པ་དང། དེ་རྣམས་དང་གྲུབ་པའི་དབང་ཕྱུག་ཐང་སྟོང་རྒྱལ་པོ་དང་ཐུགས་རྒྱུད་གཅིག་པ་ནི་གྲུབ་ཆེན་ཉིད་ཀྱིས་བཞེས་པའི་གཏེར་ལུང་ལས།
ཞི་བ་ཐུགས་རྗེ་ཆེན་པོ་དང། །དྲག་པོ་ཁྲོ་རྒྱལ་དབང་ཆེན་གཉིས། །དབྱེར་མེད་གཅིག་ཏུ་འཁྲུལ་པ་ལས། །སྐུ་ཡི་ཆ་ལུགས་ཞི་མ་ཁྲོ། །ཞེས་སོགས་གསུངས་པར་གྲུབ་པས་ན་དཔལ་ཀྱེ་རྡོ་རྗེའི་བཤད་རྒྱུད་སཾ་བྷུ་ཊ་ལས།
གར་མཁན་དག་དང་རི་མོ་བཟང་ལྟར་སྣང། །གང་ཞིག་དྲུག་པ་ཞེས་པའི་སངས་རྒྱས་དེ། །གཅིག་པུ་ཉིད་ནི་དུ་མའི་གར་མཛད་དོ། །ཞེས་པ་ལྟར། རྒྱལ་བ་ཁྱབ་བདག་རྡོ་རྗེ་འཆང་ཉིད་ཀྱི་བརྩེ་ཆེན་ཐུགས་རྗེ་རང་གཟུགས་སུ་ཤར་བ་ནི།
རྒྱལ་སྲས་ས་བཅུའི་དབང་ཕྱུག་གི་ཚུལ་བཟུང་བ་གང་ཉིད་དུས་སྙིགས་མ་ལྔ་བདོ་བས་ཀྱང་ཆེར་བདོ་བའི་

དུས་སུ་རྨུ་རྒོད་ཀྱི་སེམས་ཅན་ཤིན་ཏུ་འདུལ་དཀའ་བ་རྒྱལ་བ་གཞན་གྱིས་གཟིགས་པ་ཅུང་ཟད་ལྷོད་པར་གྱུར་པ་ན། འཕགས་མཆོག་ཕྱག་ན་པད་དཀར་འཆང་བ་ཉིད་སྙིང་སྟོབས་ལྷག་པར་བསྐྱེད་དེ། ཕྱོགས་བཅུའི་རྒྱལ་བ་སྲས་དང་བཅས་པའི་དྲུང་དུ་ཙོག་པུར་འདུག་ནས།
ཕྱག་ཐལ་མོ་སྦྱར་ཏེ དཔའ་བོ་སྙིང་སྟོབས་ཆེན་པོ་དུས་གསུམ་དུ། །གཤེགས་རྣམས་རྣམ་ཐར་བདག་ཉིད་ཁོ་ནའི་བཟླུམ། །སྲས་བཅས་རྒྱལ་བས་ཡལ་བར་དོར་བ་ཡི།
།རྨུ་རྒོད་མ་དུལ་བདག་གིས་འདུལ་བར་ཤོག །ཅེས་གསུངས་པའི་ཐུགས་བསྐྱེད་དམ་བཅའ་བཙན་པོས་ཉེ་བར་དྲངས་རེ། བསམ་བཞིན་སྐྱེ་བ་བཞེས་པ་ཡིན་པ་ལ་སུས་ཀྱང་བསྙོན་དུ་མེད་དེ། དེང་དུས་སྐྱེ་བོ་འགའ་ཞིག་གིས་ཀྱང་གང་ཟག་ཆེ་གེ་མོ་འགའ་ཞིག་ལ་རྒྱུ་མཚན་གང་ཡང་མེད་བཞིན་དུ་སངས་རྒྱས་བྱང་སེམས་སམ་བླ་མ་གོང་མ་འདི་དང།
འདིའི་རྣམ་འཕྲུལ་ལོ་ཞེས་ཨུ་ཚུགས་ཀྱིས་ལོང་བ་འཁར་འཛུགས་ཀྱི་རྣམ་ཐར་སྐྱོང་བ་རྣམས་ལ་ནི་སྙིང་པོ་གང་ཡང་མེད་ཅིང་རང་གི་དེ་ཉིད་བསྟན་པར་ཟད་དོ།
། དེ་ལྟར་ལུང་བསྟན་པ་བཞིན་འདི་བཞིན་ལྷུམས་སུ་ཞུགས་ཏེ། རབ་བྱུང་བཅུ་བཞི་པའི་ནང་ཚན་ཐུང་མོང་ཞེས་པ་ལྕགས་ཕོ་ཁྱི་ལོའི་གྲོ་བཞིན་ཟླ་བའི་ཚེས་གསུམ་གྱི་ནམ་ལངས་ལ་སྒྲོལ་མ་ཕུན་ཚོགས་དཔལ་འབར་གྱི་བླ་བྲང་དུ་ངོ་མཚར་བའི་ལྟས་དང་སྐུ་བལྟམས་འཕྲལ་ཡབ་རྗེ་རྡོ་རྗེ་འཆང་བཀྲ་ཤིས་རིན་ཆེན་དཔལ་བཟང་པོ་མཆོག་ནས་ཡུམ་སྲས་ཟུང་ལ་བཀྲ་ཤིས་པའི་ལྷ་གོས་དང༌།
ཕྱག་གཡས་སྲས་ཀྱི་དབུ་གཙུག་ཏུ་བཞག་ནས་ཨ་ཨུ་བྷྲུཾ་ཞེས་ཐུགས་སྨོན་དང་

བཅས་གསུང་ཞིང༌། དེ་ནས་གསང་རྒྱ་སོགས་ཡུན་རིང་མཛད་ནས་གཟའ་ཚེས་དང་བསྟུན། རྗེ་བཙུན་ས་སྐྱ་པའི་ཡབ་ཆོས་གྲུབ་པའི་སློབ་དཔོན་ཆེན་པོ་ཛེ་ཏ་རིའི་ལུགས་ཀྱི་རྒྱལ་བ་ཚེ་དཔག་མེད་ལྷ་དགུའི་དཀྱིལ་འཁོར་དུ་དབང་བསྐུར་བ་ཟབ་པར་མཛད།
དེ་ནས་བཀྲ་ཤིས་རྫས་བརྒྱད་རྒྱལ་སྲིད་སྣ་བདུན་རྣམས་གདུང་རྒྱུད་རིན་པོ་ཆེའི་སྐུ་པང་དུ་འགྲེམ་པར་མཛད་དེ་བསྔགས་གསོལ་དང་ཤིས་བརྗོད་རྣམས་རྒྱས་པར་མཛད་པ་དང༌།
ཡབ་རྗེ་མཆོག་ནས་བརྟན་བཞུགས་གསར་རྩོམ་མཛད་དེ། དེ་ཉིན་གདུང་སྲས་ཚོགས་ཕེབས་རྣམས་དང༌། བན་ཚང་པ་སྡེ་ཚོགས་ཀྱིས་འཁྲུངས་བསངས་རྒྱས་པའི་ས་དང༌། ཆོས་སྡེ་ལྷོ་ཚོགས་ཡོངས་ནས་མང་ཇའི་ཐོག་བཅས་པར་བསྒྲིགས་འདོན་མཛད་དོ།
།གདུང་སྲས་འཁྲུངས་པའི་དགའ་སྟོན་དུ་འགོ་ཟླའི་ནང་དུ་དུས་མདོས་ཟབ་མོ་སོགས་སྔོན་ལམ་བཞིན་རྒྱས་པར་མཛད། དེ་ལྟ་བུའི་གཞོན་ནུ་དེ་ཉིད་དབུ་གདུགས་ལྟར་ཕུབ་པ། དཔྲལ་བ་དབྱེས་ཆེ་བ།
སྤྱན་ཟིམ་བུར་གཟིགས་པ་ལ་སོགས་པ་མཚན་དཔེའི་ཆ་མཐུན་གྱིས་སྤྲས་ཤིང༌། བྱིས་སྐད་སོགས་ཆེར་མི་གསུངས་ཤིང་ཐུགས་རྒྱུད་ཤིན་ཏུ་དུལ་བ་བཅས། དེ་སྐབས་ཀྱི་ཞབས་འབྲིང་པ་རྣམས་ཀྱང་བླ་མ་འདིས་བདག་སྐྱིད་དུ་བཅུག་ཅེས་བསྔགས་བརྗོད་ཀྱི་མེ་ཏོག་འཐོར་བ་བྱུང་སྐད་དང༌།
དེ་ནས་དགུང་གྲངས་

བཞི་ལྔ་ཙམ་ལ་ཡབ་རྗེ་རྡོ་རྗེ་འཆང་ནས་སྐུ་ཚེ་འདིར་ཕུང་ཁམས་སྐྱེ་མཆེད་སོགས་གསར་དུ་བརྙེས་པའི་ཚུལ་བསྟན་པ་རྣམས། ལྷའི་ངོ་བོར་གདོད་མ་ནས་གནས་པ་གསལ་བཏབ་པ་སོགས་རྒྱུད་མ་སྨིན་པ་ཡོངས་སུ་སྨིན་པར་བྱེད་པའི་ཐོག་མར་བླ་ན་མེད་པའི་གཉིས་མེད་རྒྱུད་དཔལ་ཀྱཻ་རྡོ་རྗེ་དང༌།
མ་རྒྱུད་བཛྲ་ཀི་ལ་ཡ་སོགས་ཀྱི་རྡུལ་ཚོན་གྱི་དཀྱིལ་འཁོར་དུ་འཇུག་པར་མཛད་དེ། ཟབ་གསལ་གཉིས་མེད་ཀྱི་དབང་གིས་སྨིན་པར་མཛད་པ་དང༌།
འཇམ་མགོན་ས་པཎ་གྱི་ཐུགས་དམ་གྱི་རྟེན་འཇམ་དབྱངས་རྩོད་རྒྱལ་མ་སོགས་ཀྱི་དྲུང་དུ་མཆོད་ཚོགས་དང་བཅས། ཡབ་རྗེ་མཆོག་ནས་འཇམ་དབྱངས་སྨྲ་སེང་གི་རྗེས་གནང་བསྩལ་ཏེ། ཐུ་མི་སམ་བྷོ་ཊས།
བསླབ་པ་ཀུན་གྱི་གཞི་འཛིན་ཅིང༌། །རིག་བྱེད་སྨྲ་བ་རྣམས་ཀྱི་རྒྱུ། །མིང་ཚིག་བརྗོད་པ་ཀུན་གྱི་གཞི། །ཡི་གེའི་སྦྱོར་བ་བཤད་པར་བྱ། །ཞེས་གསུངས་པ་ལྟར། ཡོན་ཏན་གྱི་ཕྱི་མོ་གསེར་བྲིས་གོང་མ་རིམ་བྱོན་གྱི་ཕྱག་དཔེ་དེ་ཉིད་ལ་བརྡ་སྤྲོད་པར་མཛད་པ་ཙམ་གྱིས་དགོངས་ཤིང༌།
དེ་ནས་ཡོངས་འཛིན་དམིགས་སྨན་གྲོང་པའི་དྲུང་རམས་པ་གྲགས་པ་རབ་རྒྱས་བསྐོ་བཞག་བསྩལ་ཏེ་རིམ་བཞིན་ཆོས་སྤྱོད་རབ་གསལ།
རྒྱུད་འདེབས་ཆེན་མོ། རྩ་རྒྱུད་བརྟག་གཉིས་སོགས་ཐུགས་འཛིན་རིམ་པར་མཛད་ཐོག དགུང་གྲངས་བདུན་ཙམ་ལ་ཡབ་རྗེ་མཆོག་དང་ཆོས་བྱང་ལས་ཚན་རྣམས་ཀྱི་སར་བརྟག་གཉིས་རྒྱུགས་འབུལ་གནང་སྟེ།
སྔར་ལམ་བཞིན་རྒྱུད་འདོན་ཟབ་མའི་ཚོགས་དབུར་ཕེབས་ཤིང༌། དེ་ནས་དགྱེས་རྡོར་དང་རྡོ་རྗེ་ཕུར་པ། བདེ་གསང་འཇིགས་

གསུམ་རྒྱུགས་སྤྲོད་རིམ་མཛད་ཀྱིས་སོ་སོར་ཚོགས་དབུ་དང༌། ཁྱད་པར་དགུང་གྲངས་དགུ་པར་ཕུར་སྒྲུབ་ཟབ་མའི་ཚོགས་དབུ་སྔོན་ལམ་བཞིན་ཐོག་མར་ཕེབས་ཏེ། ཕྱག་ལེན་སོགས་ཀུན་གྱི་ཡིད་ཀྱི་པདྨོ་དབང་མེད་དུ་བཞད་པར་མཛད་པ་དང༌།
ཉིད་ནས་འབྱོར་བའི་གྲངས་ལྡན་གྱི་དགུང་གྲངས་དུ་སོན་པའི་ཡབ་རྗེ་མཆོག་དང༌། ཡུམ་མཆོག རྗེ་ཉིད་དང་གཅུང་པོ་གསང་བའི་བདག་པོ་དགུང་གྲངས་ཐབས་ཤེས་ཀྱི་གྲངས་སུ་ཕེབས་པ་དང༌།
རྗེ་བཙུན་སྐལ་བཟང་ཆོས་སྒྲོན་བཅས་ས་མོ་ལུག་གི་ལོ་གཙོ་ཆེར་གོང་ས་ཐམས་ཅད་མཁྱེན་པར་མཇལ་ཕྱག་གིས་མཚོན་དབུས་ཕྱོགས་གནས་རྟེན་མཇལ་བར་ཆིབས་བསྒྱུར་ཚུལ་རྣམས་གོང་ཡབ་རྗེ་བཀྲ་ཤིས་རིན་ཆེན་གྱི་རྣམ་ཐར་སྐབས་བཞིན་དང་དབུས་ཕེབས་ཆིབས་བགྲོད་བདེ་ལྡན་གྱིས་འཁོར་ཟིན་ནས།
ཡབ་རྗེ་མཆོག་ནས་ཀྱཻ་རྡོ་རྗེའི་བཤད་རྒྱུད་གུར་ནས་གསུངས་པའི་ལས་རྒྱས་པའི་ལྷ་གསུམ་གྱི་ནང་ཚན་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་རྗེས་གནང་དང༌།
གུར་ལྷ་བརྒྱད་ཞལ་བཞི་བསྙེན་དུས། དུར་བདག་པུ་ཏྲའི་ཟུར་བཀའ། དཀར་བདུད་ཀྱི་རྗེས་གནང་སོགས་བསྩལ་ཏེ། འབྱུང་པོ་འདུལ་བྱེད་ཀྱི་བསྙེན་པ་ཟླ་གཅིག་ལྷག་ཙམ་དང་བཅུ་ཆའི་སྦྱིན་སྲེག་བཅས་མཛད་པ་དང༌།
དེ་ནས་ཡབ་རྗེ་རྡོ་རྗེ་འཆང་ཉིད་ནས་གཞི་ཐོག་ཚོམས་དམར་དུ། རྗེ་ཉིད་དང༌། རྗེ་བཙུན་ཨ་ལྕེ་དྲུང་སྐལ་བཟང་ཆོས་སྒྲོན་སོགས་སྐུ་ངོ་རྣམས་དང༌།
ཆོས་སྡེ་ལྷོ་བྱང་ནང་ཆེན། རི་ཁུད་ཟུར་སྦུག་ལྷ་འབྲི་བ། བཀའ་བཞི་པ། རྟ་ནག་ཐུབ་བསྟན་པ། ཆོས་ལྷུན་པ་

སོགས་འདུས་པའི་ཚོགས་ལ་འཇིགས་བྲལ་དཔལ་ལྡན་ཆོས་སྐྱོང་གི་བཞེད་གཞུང་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་འདི་ལ་ཚོགས་སློབ་གཉིས་ལས་ཚོགས་བཤད་ཀྱི་ཉམས་ཁྲིད་སྣང་གསུམ་སྐབས་བླ་མ་བརྒྱུད་པའི་རྣམ་ཐར་ཕལ་ཆེ་བ།
བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་སློབ་མ་རྗེས་འཛིན། ཡབ་རྗེ་རྡོ་རྗེ་འཆང་ཉིད་ལྗགས་བསྙེན་ཁ་གསོ་ཞག་བདུན་དང༌། དེ་རིང་སློབ་མས་བསགས་སྦྱང༌། སྐྱབས་སེམས་ཡིག་བརྒྱ་མཎྜལ་བཅས་ཐུན་བཞིར་བཅད་པའི་ཉམས་བཞེས་དང༌།
དེ་ནས་དབང་གི་མངོན་པར་རྟོགས་པ་བརྒྱད་དང་ལྡན་པས་རྒྱུ་དུས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་མཆོད་ཆས་ཟབ་མ་ཆོག་གྲྭ་དང་བཅས་པ་མཛད།
དེ་ནས་རྒྱུད་གསུམ་གྱི་ཉམས་ཁྲིད་སྔོན་འགྲོ་རྣམ་གསུམ་དང༌། བླ་མའི་རྣལ་འབྱོར། དངོས་གཞི་ལྟ་ཁྲིད་དབང་བཞི་སོ་སོར་ལམ་ལྟ་བ། གྲུབ་མཐའ་མདའ་ཁ་མ། བར་དོ་འབྲས་བུ་དང་བཅས། མཐར་ཐུག་སྐུ་ལྔ་མངོན་དུ་གྱུར་ཚུལ་བར་མཁན་ཆེན་ངག་དབང་ཆོས་གྲགས་ཀྱི་ཡིག་སྟེང་ནས་གསན་ཅིང༌།
དེ་སྐབས་རྣམས་སུ་ཐོས་བསམ་གྱི་སྒྲོ་འདོགས་གཅོད་པ་དང༌། དེས་མཛད་པའི་སྣང་གསུམ་སྐབས་ཆོས་བྱུང་ཚུལ་དང༌།
ལམ་གྱི་ཁོག་ཕུབ་རྣམ་བཤད་སོགས་དང༌། རྒྱུད་གསུམ་སྐབས་དམ་ཚིག་རྣམ་བཤད། བུམ་དབང་གི་ལམ་ཕྱི་ནང་བསྐྱེད་རིམ་སྐབས་ཕྱི་དཀྱིལ་རྣམ་བཤད་གསང་ཆེན་བསྟན་པའི་འོད་ཕྲེང་ནས་དང༌། ནང་དཀྱིལ་དབུར་རྡོ་རྗེ་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བ་ད་ལྟ་ལམ་དབང་དུ་གྲགས་པ་བཅས་

གསན། ལམ་འདུས་ཐུན་གཉིས་ཆག་མེད་མཛད་ཅིང། གསང་དབང་གི་ལམ་གྱི་སྔོན་འགྲོར་བདག་མེད་མའི་བྱིན་རླབས། གཞན་ཡང་ལམ་འབྲས་ཆ་ལག་ལམ་ཟབ་ཕྱི་མའམ་ཐུན་མོང་བ་དང༌། ལམ་ཟབ་ནང་མའམ་ཐུན་མོང་མ་ཡིན་པའི་བྱིན་རླབས་རྣམ་འཇོམས་བིར་ལུགས་ཀྱི་བྱིན་རླབས།
རྟེན་འབྲེལ་སྲུང་བའི་བྱིན་རླབས། སྒྲུབ་པ་ལུང་སྦྱིན། གསང་བཅུའི་རྒྱས་གདབ། མགོན་རྐྱང་རྗེས་གནང་བཅས་གསན། གཞན་ཡང་ལམ་འབྲས་སྐབས་དེར་རྗེས་གནང་དང༌།
བྱིན་རླབས་སོགས་གསན་གྲས། གྲུབ་ཆེན་བརྒྱད་ཅུའི་བྱིན་རླབས་གནང་སྐབས་གྲུབ་ཆེན་སོ་སོའི་སྣང་བརྙན་གྲངས་ཆེན་བླ་བྲང་ནས་སློབ་བུ་རྣམས་ཀྱི་རེ་སྐོང་དུ་གདན་དྲངས་ཏེ་བྱིན་རླབས་སོ་སོར་འགྲིག་གནང་མཛད་པར་གྲགས་ཤིང༌།
གཞན་ཡང་ཡབ་རྗེ་རྡོ་རྗེ་འཆང་དེ་ཉིད་ལས་སྔ་ཕྱིར་གསན་པ་རྣམས་ཕྱོགས་གཅིག་ཏུ་བརྗོད་ན། སྤྱི་བཀའ་སྒྲུབ་ཐབས་བརྒྱ་རྩ། ཇོ་ལུགས་དང་བླ་མེད་སྒྲོལ་མ་ཉེར་གཅིག
གཉན་སྒྲོལ་ཡན་ལག་དྲུག་པ། རི་ཁྲོད་མ་སེར་མོ། འཇམ་དཔལ་དམར་སེར། འཇམ་དཀར། འཇམ་དབྱངས་སྨྲ་སེང༌། གང་བློ་མའི་རིག་གཏད། ས་འཇམ་སྦགས་སྒྲུབ། དབྱངས་ཅན་དཀར་མོ། བཅུ་གཅིག་ཞལ་གཙོ་རྐྱང༌། སེང་གེ་སྒྲ།
ཕྱག་རྡོར་ཨུ་ཙྱ། ཕྱག་རྡོར་གཏུམ་པོ། རྟ་མགྲིན་སྐྱེར་སྒང་ལུགས། ཐུབ་དབང་གནས་བརྟན་བཅུ་དྲུག རྣམ་འཇོམས་བ་རི་ལུགས། གསེར་ཆོས་མཁའ་སྤྱོད་སྐོར་གསུམ། དམར་པོ་སྐོར་གསུམ། དམར་ཆུང་སྐོར་གསུམ།
འཇམ་དཔལ་ནག་པོ་གནད་བཅུ་གཅིག་གི་སྒོམ་ལུང་དང་

བཅས་པ། སེང་གདོང་སྔོན་མོ། རྡོ་རྗེ་ཁྱུང་ཁྲ། ཛམ་དམར་སྲོག་སྒྲུབ་རྣམས་དང༌། མགོན་དཀར་ཡིད་བཞིན་ནོར་བུ་སོགས་ཀྱི་རྗེས་གནང་དང༌། དཔལ་ཆེན་རྡོ་རྗེ་ཕུར་པའི་སྟོད་ལས་བྱང་ཆུབ་སྒྲུབ་དབང་དང༌།
སྨད་ལས་དྲག་པོ་སྒྲོལ་དབང༌། ཉང་ལུགས་གུ་རུ་དྲག་དམར་གྱི་བྱིན་རླབས། འཁོར་ལོ་བདེ་མཆོག་སྤྱོད་པའི་རྡོ་རྗེ་ལུགས་ཀྱི་དབང་ཆེན། དྲིལ་བུ་ལུས་དཀྱིལ་གྱི་དབང༌། རྣལ་འབྱོར་གྱི་རྒྱུད་ཐམས་ཅད་རིག་པའི་དབང༌།
ཕྱག་རྡོར་འཆི་བདག་འཇོམས་པ་ལྷ་བཅུ་གསུམ་གྱི་དབང༌། ཕྱག་རྡོར་གོས་སྔོན་ཅན་གྱི་རྗེས་གནང་སོགས་དང༌། གུར་གྱི་མགོན་པོའི་ཁྲོ་བཅུ་ཐུན་མོང་མ་ཡིན་པའི་རྗེས་གནང་སྔོན་འགྲོའི་རྡོ་རྗེའི་བྲག་རྫོང་མ།
ཕྱི་ནང་གསང་གསུམ་གྱི་ཉམས་ཁྲིད། གསང་ཁྲིད་ལྷ་དགུའི་རྗེས་གནང་སྔོན་འགྲོ། དེའི་རྩ་གསུམ་འཁོར་ལོ་ལྔ་ལ་བརྟེན་པའི་ཉམས་ཁྲིད། གཞན་ཡང་གུར་ལྷ་བརྒྱད་ཐུན་མོང་དང༌།
ཐུན་མོང་མ་ཡིན་པ་གཉིས། ལྷ་བཅུ་གཉིས་ཐུན་མིན་གཉིས། ལྕམ་དྲལ་ལྷ་གསུམ། པུ་ཊའི་ཟུར་བཀའ། དུད་སོལ་ཕྱི་སྒྲུབ་དང་གསང་སྒྲུབ། ཟངས་གྲི་སྐོར་གསུམ། ཚར་ལུགས་ཞལ་བཞི་བསྙེན་དུས། དཀར་པོ་ཚེ་འཕེལ་རྣམས་ཀྱི་རྗེས་གནང༌།
ཚེ་དབང་མདའ་འཕེལ་མ་དང༌། ཚེ་རྟ་ཟུང་འབྲེལ་གྱི་དབང༌། བྱད་གྲོལ་གསེར་ལྡེ་ཆོས་དབང་གཏེར་མ་དྲང་སྲོང་ལོག་འདྲའི་པ་ལའི་རིག་གཏད། གནོད་སྦྱིན་རྩིའུ་དམར་པོའི་སྲོག་གཏད་སོགས་མང་དུ་གསན།
ལྕགས་བྱ་ལོ་ཡབ་རྗེ་རྡོ་རྗེ་འཆང་ཉིད་ལྷ་ལྡན་དུ། དགའ་འབྲས་དྲུང་གསུམ་དང༌། སེར་བྱེས་རྭ་

སྒྲེང་སོགས་ནང་འཁྲུགས་སྐོར་ལ་བར་སྡུམ་དུ་ཆིབས་བསྒྱུར་སྐབས་དང༌། རྗེ་ཉིད་ནས་དབྱར་དགུན་ཆོས་ཐོག་ཕུར་མདོས་སྒྲུབ་མཆོད་སོགས་ལ་རྟག་པར་ཕེབས་ཤིང༌། དགུང་གྲངས་བཅུ་གསུམ་པའི་ཚེ་ཀྱཻ་རྡོ་རྗེའི་གཞི་བསྙེན་ཟླ་བ་དྲུག་ལྷག་ཙམ་དང་བཅུ་ཆའི་སྦྱིན་སྲེག་བཅས་མཐར་ཕྱིན་པར་མཛད་སྐབས་ཐུགས་ཉམས་འོད་གསལ་སོགས་ལ་བླ་མ་དང་ལྷག་པའི་ལྷ་དབྱེར་མེད་པའི་བྱིན་རླབས་དང༌།
གྲུབ་བརྙེས་ཀྱི་རྟགས་མཚན་མངོན་དུ་གྱུར་པ་གདོན་མི་ཟ་ཞིང༌།
ཚུར་མཐོང་གདུལ་བྱ་རྣམས་ཀྱི་སྣང་ངོར་ཡང༌། སྔ་དྲོ་ཞིག་སྐྱ་ག་འདྲ་བའི་བྱ་ཞིག་གིས་ད་ལྟ་སྐུ་དྲག་རིམ་པ་བཞི་པའི་རྒྱག་བྱེད་མུ་མེན་གྱི་ཏོག་ཞིག་ཁྱེར་ཏེ།
དཔྱད་རྒྱ་ཁང་གི་སྐར་ཁུང་གི་ཁྲ་མའི་སྟེང་བཞག་སོང་བའི་བརྡ་ཚིག་དཔྱད་དཀའ་ཡང་དོན་དུ་མུ་མེན་ནི་རིན་པོ་ཆེའི་རིགས་ཏེ། དེས་ན་བེམ་དངོས་གང་ལ་ཡང་ཏོག་གི་མཚན་པ་ནི་མཛེས་པའི་རྒྱན་དང༌།
དེའི་རིགས་སུ་མཚོན་བྱེད་ཡིན་པ་བཞིན་དེས་ན་འདོད་འབྱུང་རིན་པོ་ཆེ་སྔོན་པོ་ནི། སྦྱང་གཞི་ཐ་མལ་པའི་ཞེ་སྡང་དག་པ་མི་བསྐྱོད་པའི་རིགས་སུ་གསུང་པ་བཞིན། དོན་དུ་དགེས་པ་རྡོ་རྗེ་མི་བསྐྱོད་པའི་རིགས་དང་རིགས་བདག་ཐ་མི་དད་པའི་མཆོག་ཐུན་གྱི་དངོས་གྲུབ་བརྙེས་པའི་བརྡར་མཁའ་འགྲོ་མ་འཕུར་འགྲོའི་གཟུགས་ཀྱིས་དངོས་གྲུབ་སྒོ་སྐྱེལ་དུ་བྱུང་བ་ནི།
ཤིན་ཏུ་ངོ་མཚར་བའི་རྣམ་ཐར་དུ་ངེས་སོ།
།དེ་ལྟའི་ཏོག་འཁྲུལ་མེད་དེ་ནི་ས་མཛོད་ཚེ་བཀྲས་ལ་ཡོད་ཚུལ་གསུངས་འདུག སྐུ་མཚམས་བཅད་རྒྱ་གྲོལ་ནས་བསྙེན་སོང་རྒྱུགས་སྤྲོད་དུ་གྲགས་པ། གསང་

འདུས་མཆོད་སྤྲིན་རྒྱ་མཚོ་བདག་མེད་མའི་མངོན་དཀྱིལ་ནཱ་རོ་མཁའ་སྤྱོད་མའི་སྒྲུབ་དཀྱིལ་སོགས་དང༌། རྡོ་རྗེ་ཕུར་པ་ཆོས་སྐྱོང་གུར་ཞལ་རྣམས་ཀྱི་གཏོར་གཞུང༌། བསྐང་བ་འགོས་ལུགས་བསྟོད་སྙིང་རྣམས་ཀྱི་རྒྱུགས་སྤྲོད་སྔར་བཞིན་གནང་སྟེ་སོ་སོའི་ཚོགས་དབུར་ཕེབས་པར་མཛད་ཅིང༌།
དེ་ནས་ཉིད་ཀྱི་དགུང་གྲངས་བཅོ་ལྔར་ཕེབས་པ་ཤིང་བྱི་གྲོ་བཞིན་ཟླ་བའི་ནང༌། ཉིད་ཀྱི་ཡུམ་མཆོག་བསོད་ནམས་དཔལ་སྒྲོན་བུ་ཁྲིད་སྐུ་གཤེགས་པར།
ཡབ་སྲས་ཞལ་རྒྱས་ཏེ་གཤེགས་རྫོགས་རྣམས་རྒྱས་པར་མཛད་ཅིང༌། ཁྱད་པར་དབུ་རྩེར་ལྷོ་བྱང་ཚོགས་ཡོངས་ནས། ཐམས་ཅད་རིགས་པའི་རྡུལ་ཚོན་གྱི་དཀྱིལ་འཁོར་སྒྲུབ་མཆོད་སོགས་མཛད་ཚུལ་རྣམས་ཡབ་རྗེ་མངྒའི་མཚན་ཅན་གྱི་རྣམ་ཐར་བཞིན་དང༌།
འདི་ཙམ་ཞིག་ལ་ཡིན་ནམ། ཚེ་རྟ་ཟུང་འབྲེལ་གྱི་བསྙེན་སྒྲུབ་མཛད་ཚོད་འདུག ཐུགས་ཉམས་འོད་གསལ་ལྟ་བུའི་སྣང་བ་འདི་ཀུན་ཁང་ཁྱིམ་རི་སོགས་འདུས་བྱས་བཅས་ཀྱིས་མ་བསྒྲིབས་པ་སྟོང་པ་ཉིད་ལྟ་བུ།
ཡབ་རྗེ་པདྨའི་མཚན་ཅན་གྱི་དགེས་རྡོར་གཞིས་བསྙེན་སྐབས་ཀྱི་གཟིགས་སྣང་ལྟ་བུའི་མུར་གྲུབ་ཆེན་ཐང་སྟོང་རྒྱལ་པོ་ཕེབས་བྱམས་འདྲ་མོར་ཕེབས་པ་གཟིགས་སྙམ་དང༌།
ཡང་སྐབས་རེ་མདུན་གྱི་ནམ་མཁར་གྲུབ་ཆེན་ཐང་རྒྱལ་ཉིད་ལ་སངས་རྒྱས་བྱང་སེམས་ཀྱིས་བསྐོར་བའི་གཟིགས་སྣང་སོགས་དུ་མ་བྱུང་བ་ཡབ་རྗེ་མཆོག་ལ་ཞུ་གནང་མཛད་པར། ད་ལན་བསྙེན་མཚམས་གཞན་དང་མི་འདྲ་བ་བྱུང་བ་སྐུ་ཚེ་རིང་པོ་ཡོང་བ་འདུག་ཅེས་གསུངས།
འདི་ལོ་ཕུར་སྒྲུབ་སྐབས་ཚོགས་དབུས་སུ་དགེ་འདུན་ཞལ་

ཟས་ཀྱི་རྣལ་འབྱོར་ལ་རོལ་སྐབས་སྔོན་ལམ་བཞིན་འཇམ་མགོན་ཨ་མེས་ཞབས་ཀྱི་རྡོ་རྗེ་ཕུར་པའི་རྣམ་བཤད་སོགས་ཀྱི་སྟེང་ནས་དག་གསལ་སྙན་གསུམ་གྱི་སྒོ་ནས་གསུང་བཤད་ལེགས་པར་ཕུལ་གྲུབ་ཏེ་དགའ་སྟོན་གྱི་རིམ་པ་རྣམས་ཟིན་ཏོ།
།བསྟན་རིམ་གུར་མགོན་ཁྲོ་བཅུ་དང་དྲུག་ཅུ་མའི་ཟོར་འཛིན་མཛད་རྒྱུའི་བྲག་རྫོང་མའི་དུས་གྲངས་མཚན་མའི་བསྙེན་པ་མཐར་ཕྱིན་པ་སྦྱིན་སྲེག་དང་བཅས་པ་ཟིན་ནས། གོང་དེ་དག་གི་ཟོར་འཛིན་མཛད་དེ་བསྒྲལ་བའི་ཞིང་བཅུ་ཚང་བ་རྣམས་སྐད་ཅིག་ཉིད་ལ་རྡུལ་ཕྲན་བཞིན་དུ་ཐལ་བར་བརླག་སྟེ།
རྣམ་པར་ཤེས་པ་རྒྱལ་བ་མི་བསྐྱོད་པའི་ཐུགས་ཀྱི་དབྱིངས་སུ་བསྟིམ་པར་མཛད། ཤིང་གླང་ལོ་འདིར་འཆར་འཕར་གྱི་ཐུགས་བྲེལ་ཅི་རིགས་ཐོག་ཡབ་སྲས་སྐུ་མཆེད་རྣམས་རྟ་ནག་སྒྲོལ་ཕུག་སོགས་སུ་ཕེབས་སྐོར་རྣམས་ཡིན་འདྲ་བ་དང༌།
གདན་སར་ཕེབས་ནས་གསང་སྔགས་རྙིང་མའི་བླ་མ་ཞིག་ལ་དབང་ཆོས་ཅི་རིགས་གསན་ཚུལ་སོགས་ཡང་ཡབ་སྲས་གཉིས་ཆའི་གསན་ཐོ་མ་འཁོད་པ་གང་ཡིན་ཆ་མ་འཚལ་པ་དེ་འདྲ་སྔ་ཕྱིར་མང་དུ་ཡོད་འདྲ།
ལོ་འདིའི་ཟླ་བ་དགུ་པ་ཙམ་ནས་ཞབས་ལྷོར་རྗེ་ཉིད་དཔལ་ཆེན་བཛྲ་ཀི་ལ་ཡི་བསྙེན་མཚམས་ལ་བཞུགས་སྐབས་དང༌།
ཡབ་རྗེ་རྡོ་རྗེ་འཆང་ཉིད་སྙིགས་དུས་སྣང་ཚུལ་ལ་ཐུགས་སྐྱོ་བས་ཅ་ཟིང་གི་ལུང་པ་ལས་ནེ་གསེང་གིས་སྤྲས་པའི་སྤང་ལྗོངས་སོགས་བས་མཐའ་ཞིག་ཏུ་སྐྱེ་བ་བླངས་པ་དྲག་སོགས་ཡང་ཡང་གསུངས་ཏེ།
སྒོ་རུམ་སྟེང་འོག་སོགས་ལ་བསྐང་འཕྲིན་དང་ཆོས་སྲུང་རྣམས་ལ་གདན་ས་འདི་ཉིད་སྲུང་ཞིང་གཉེར་གཏད་བཀའ་བསྒོ་མཛད་

ཐོག ནང་གསོ་གྲོ་ནས་ཞབས་ལྷོར་ཕེབས་པར། དེ་སྐབས་སྙུང་གཞི་གང་ཡང་མེད་ཚོད་འདུག་ཀྱང༌། རྒྱུན་གཏན་ཀྱང་གནང་བའི་ཞབས་རིམ་ལྟ་བུའི་མཁའ་འགྲོ་བསུན་བཟློག་ཞིག་ཡོད་སྐད་འདུག་པ་བུད་མེད་རྣམས་ཆས་གོས་གྱོན་ཏེ།
སྐུ་བཅར་སོགས་ཞུས་ཟིན་ནས་ཐོག་ཁར་ཕེབས་ཏེ། དེ་ཉིན་གྱི་མཁའ་འགྲོ་མ་དེ་རྣམས་གང་ཡིན། མི་ཚོ་མཁའ་འགྲོའི་གར་འཆམ་ཞེས་འདི་འདྲ་རྒྱག་པ་རེད་ཞེས་སྐུ་འཆམ་ཡང་མང་གནང་གི་མཐར་ཞབས་ལྷམ་འཇའ་ཆེན་ཕུད་དེ་དབྱུག་གནང་གིས་དེ་ཡང་མི་དགོས་དགོས་ཆ་བགྱིས་སོགས་གསུངས་ནས་གཟིམ་ཆུང་དུ་ཕེབས་ཏེ།
སྐུ་བཅར་གསོལ་གཟིམ་སོགས་ལའང་དེ་ཉིན་དལ་བོར་སྡོད་སླར་མི་ཤེས་གསུངས་པ་སོགས་དང༌།
དེའི་སང་ཧོར་ཟླ་བཅུ་པའི་ཉེར་གཅིག་ལ། དབུ་ཅུང་ཟད་སྙུང་ཚུལ་གསུངས་ཏེ་རྡོར་སེམས་བསྒོམ་བཟླས་སོགས་ཐུགས་དམ་ལ་བཞུགས་མུར། འདི་སྣང་གི་གསུང་འཕྲོས་གང་ཡང་མ་གནང་བར་ཉི་ཟླའི་རླུང་དྷུ་ཏིར་སྡུད་པ་སོགས་མཛད་ནས།
འདའ་ཁ་མའི་རྣལ་འབྱོར་ཟབ་མོས་དགོངས་པ་ཆོས་དབྱིངས་སུ་གཟིགས་པར། དེ་འཕྲལ་རིགས་མྱུག་ཞབས་འབྲིང་པ་རྣམས་ཅི་བྱ་བྲལ་བའི་མྱ་ངན་གྱིས་ནོན་ཀྱང༌། ཡབ་རྗེ་ཉིད་བཅད་རྒྱར་བཞུགས་པར་ཞག་ཤས་ཞུ་མ་ནུས་ཤིང༌།
དེའི་སང་ཉིན་ཐོ་རངས་ཁར་ཡབ་རྗེ་ཉིད་ཐུགས་དམ་ལ་བཞུགས་པའི་གཟིགས་སྣང་དུ། གོང་གི་ཡབ་རྗེ་རྡོ་རྗེ་འཆང་དེ་ཉིད་རུས་པའི་རྒྱན་དྲུག་དང་སྟག་ཤམ་སོགས་ཧེ་རུ་ཀའི་ཆས་ཅན།
ཕྱག་ན་རྡོ་རྗེ་དང་ཐོད་པ་བསྣམས་པ་ཞིག་དངོས་སུ་མདུན་མཁར་ཡུན་རིང་གཟིགས་

ཤིང༌། རྗེས་བཟུང་ལུང་བསྟན་སོགས་གནང་བ་གཞིར་གྲུབ་ཀྱང༌། དམིགས་གསལ་འདི་གསུངས་བཀའ་བསྩལ་བ་མ་ཐོས་ཤིང༌། དེ་ལྟའི་གཟིགས་སྣང་ཇི་ལྟ་བའི་སྣང་བརྙན་ད་ལྟ་དེ་ཉིད་ཀྱི་གདུང་རྟེན་གྱི་བུམ་སྒོའི་ནང་བཞུགས་པ་འདི་བཞིན་ཡིན་འདུག་པ་བཅས་ཤིན་ཏུ་ངོ་མཚར་རྨད་དུ་བྱུང་བའི་རྣམ་པར་ཐར་པ་ཡིན་པ་ཡང༌།
སྤྱིར་བསྙེན་སྒྲུབ་དང༌། ཡང་དགོས་དགོངས་པ་རྫོགས་ཁར་དངོས་མཇལ་གནང་མ་ཐུབ་ཀྱང་ཡབ་རྗེ་ལྷག་པའི་ལྷ་དང་དབྱེར་མེད་ཡིན་ལས་གསོལ་བ་བཏབ་ན་ང་དང་འདུ་འབྲལ་མེད་པར་རྗེས་སུ་བཟུང་ངོ་གསུང་རྒྱུ་ཡིན་འདུག་པ་ནི་ཀུན་གྱིས་གོ་ནུས།
དེ་དུས་ཨ་ལྕེ་དྲུང་རྗེ་བཙུན་སྐལ་བཟང་ཆོས་སྒྲོན་ཉིད་དགུང་གྲངས་བཅུ་དགུ་དང༌།
ཡབ་རྗེ་རྡོ་རྗེ་འཆང་ཉིད་དགུང་གྲངས་བཅུ་དྲུག་པ་དང༌། ཚེ་ལྷ་དབང་མོ་དགུང་ལོ་བཅུ་གསུམ། པདྨ་དབང་མོ་དགུང་ལོ་དགུ་ཙམ། གཅུང་པོ་གསང་བའི་བདག་པོ་དེ་ཉིད་དགུང་གྲངས་བརྒྱད་དང༌།
ཡུམ་ནི་དེའི་སྔོན་དུ་ཞལ་མ་བཞུགས་པ་བཅས། འཇིག་རྟེན་ཕལ་སྐད་ལྟར་ན་བྱི་ཕྲུག་ཐང་བསྐྱུར་གྱི་རྣམ་ཐར་འདྲ་མོ་བྱུང་ཚོད་འདུག་ཀྱང༌། ལེགས་པར་བཤད་པ་རིན་པོ་ཆེའི་གཏེར་ལས། །དམ་པ་རེ་ཞིག་རྒུད་གྱུར་ཀྱང༌།
།ཟླ་བ་བཞིན་དུ་ཡར་ངོ་འབྱུང༌། །དམན་པ་ལན་གཅིག་རྒུད་གྱུར་ན། །མར་མེ་བཞིན་དུ་མནལ་བར་འགྱུར། །ཞེས་གསུངས་པ་ལྟར། རྗེ་བཙུན་སྐལ་བཟང་ཆོས་ནམ་བླ་དྭགས་སུ་སྒོ་སྤེལ་ཨ་ལྕེ་མར་འབོད་པ་དེ་ཉིད་ལུགས་གཉིས་གང་ལ་ཡང་མཁྱེན་ཡངས་ཆེ་བ་ཞིག་བྱུང་ཚོད་འདུག་པ་དེ་ཉིད་ཞལ་བཞུགས་དུས་སུའང་

ཨ་ལྕེ་ལགས་ཞེས་ཀུན་གྱིས་ཆ་འཇོག་བྱེད་པ་དེ་ཉིད་དང༌། དེ་སྐབས་སུ་ཕན་གནོད་སྣ་ཚོགས་བྱེད་པའི་ཞབས་འབྲིང་དྲག་གྲས་རྣམས་དང་བཅས་གོ་སྡུར་གྱིས་དགོངས་རྫོགས་རྣམས་སྒྲུབ་པར་མཛད་ཚུལ་སོགས་གོང་ཡབ་རྗེ་དེ་ཉིད་ཀྱི་རྣམ་ཐར་བཞིན་དང༌།
གང་ཅིར་ད་ལྟའི་བར་ལ་གོང་འཕེལ་འགྲོ་བ་འདི་བཞིན་བྱུང་ངོ༌། །དེ་ནས་ལྗགས་བསྙེན་དུས་གྲངས་མཚན་བསྙེན་རྣམས་མཐར་ཕྱིན་ཏེ་སྐུ་རིམ་ཆེན་མོའི་ཟོར་འཛིན་དང༌།
དེ་ནས་མགོན་མདོས་ལྗགས་བསྙེན་ཁ་གསོའི་སྐབས་གཟིགས་སྣང་ལྟ་བུར་གཟིམ་ཁྲིའི་འཁྲིས་དེར་མི་ཞིག་ནས་ཉིད་ཀྱི་མགུལ་ལ་འཆང་སྟེ། མགུལ་རྒྱན་གཅོད་པར་རྩོམ་པ་ན་སྐུ་རྒྱབ་ནས་ལག་པ་ནག་པོ་གྲི་གུག་ཐོགས་པ་ཞིག་གིས་ཐོ་འཚམ་བྱེད་པའི་མི་དེའི་ལག་པ་བཅད་སོང་བ།
ལག་པ་གྲི་དང་བཅས་པ་གཟིམ་ཁྲིའི་ནང་དུ་ལྷུང་བ་དུམ་ཙམ་ནས་ཡལ་བ་མངོན་སུམ་གཟིགས་ཚུལ་བཀའ་ལས་དངོས་སུ་ཐོས་པ་ནི་འདི་ལོ་ཡབ་སྲས་རྣམས་ལ་སྐུ་གེགས་ཤིན་ཏུ་ཆེ་བའི་བར་དུ་གཅོད་པ་དེ་ཉིད་རྡོ་རྗེ་ནག་པོ་ཆེན་པོས་ཚར་བཅད་ནས།
ད་བཟོད་རྟགས་མཚན་མངོན་དུ་གྱུར་རམ་སྙམ། དེ་ནས་རྟ་མགྲིན་ཡང་གསང་དང་གནོད་སྦྱིན་རྩི་དམར་མཆེད་བདུན་ཟུང་འབྲེལ་གྱི་བསྙེན་པ་ཞག་བདུན་སྔོན་འགྲོའི་བསམ་ཡས་མདོ་སྡེ་མཆོད་པ་དང་བསྟུན་དུས་མཆོད་གནོད་སྦྱིན་ཆེན་པོའི་གཏོར་བཟློག་ཟོར་འཕེན་སོགས་མཛད་ཅིང༌།
དེ་ནས་གདུང་རྟེན་གསར་བཞེངས་གཟུངས་འབུལ་རབ་གནས་རྗེ་ཉིད་ནས་ཞག་བདུན།
ཧོར་ཟླ་དྲུག་པའི་ནང་དུ་བདག་ཆེན་ཀུན་དགའ་བསོད་ནམས་ནས་རྒྱས་པར་མཛད་ཚུལ།

གཞན་ཡང་དགོངས་རྫོགས་སྤྱི་དང་བྱེ་བྲག་མཛད་ཚུལ་རྣམས་རགས་ཙམ་མངྒ་མཚན་ཅན་གང་གི་རྣམ་ཐར་བཞིན་དང༌། སྐབས་འདི་སོགས་སྔ་ཕྱིར་ཡབ་རྗེ་རྡོ་རྗེ་འཆང་དེ་ཉིད་ལས་གསན་བཞེས་མ་གྲུབ་པའི། དམ་པ་རྣམས་ལས་སྔ་ཕྱི་གསན་བསམ་མཛད་པ་རྣམས་སྡེབ་གཅིག་ཏུ་བཀོད་ན་ཁུ་དབོན་རིན་པོ་ཆེ་བདག་ཁྲི་ཀུན་དགའ་བསོད་ནམས་ལས།
དགེས་རྡོར་རྒྱུ་ལམ་གྱི་དབང་དང༌། རྟ་མགྲིན་ཡང་གསང༌། མགོན་པོའི་དབང་ཆེན་ལྔ༌། མགོན་པོ་མེ་འབར་ཁ་སྐོང༌།
སྙན་བརྒྱུད། ཡང་སྐོང་དུད་སོད་སོགས་ཀྱི་ལུང་སོགས་དང༌། ཨ་ཎི་དྲུང་རྗེ་བཙུན་གྲུབ་མཆོག་སྐལ་བཟང་ཆོས་ཉིད་མ་ལ། ཚེ་དབང་ལྕགས་སྡོང་མ། གྲུབ་རྒྱལ་མ། ཚེ་རྟ་ཟུང་འབྲེལ།
འཇིགས་བྱེད་རྭ་ལུགས་ལྷ་བཅུ་གསུམ་གྱི་དབང་ཁྲིད། རྭ་པོད་རྣམས་ཀྱི་ལུང་དང༌། ལས་གཤིན་རིགས་གསུམ་རྗེས་གནང༌། དུག་དབང༌། ལས་གཤིན་ལྷ་བཅུ་གསུམ་གྱི་རྗེས་གནང་སོགས་ཆོས་སྐོར་ཡོངས་རྫོགས།
གསེར་ཆོས་མཁའ་སྤྱོད་སྐོར་གསུམ་གྱི་བྱིན་རླབས་དང༌། ནཱ་རོ་མཁའ་སྤྱོད་མའི་ཉམས་ཁྲིད་སོགས་ཆོས་ཉིད་དངོས་བསྟན་གྱི་བྱིན་རླབས། བེའུ་བུམ་ལུང་སོགས་ཆོས་སྐོར་ཡོངས་རྫོགས་གསན། དཔལ་ལྡན་ཤངས་པ་བཀའ་བརྒྱུད་པའི་ཟབ་ལམ་ནི་གུ་ཆོས་དྲུག་གི་བྱིན་རླབས་ཁྲིད་བཀའ་རྒྱབ་ཆོས་བཅས་ཆོས་སྐོར་ཡོངས་རྫོགས་གསན།
ཟུར་བཀའ་གསན་གྲས་བདེ་མཆོག་དྲིལ་བུ་ཕྱི་དཀྱིལ་དང༌། དྲི་མེད་རྣམ་གཉིས། སྲུང་བ་ལྷ་ལྔ་བཅུ་རྩ་གཅིག
མི་འཁྲུགས་ལྷ་དགུ། འཆི་མེད་རྔ་སྒྲ་ལྷ་བཅུ་གསུམ། ཐམས་ཅད་རིག་པ། གསང་

འདུས་མི་བསྐྱོད་པ། འཇིགས་བྱེད་རོ་ལངས་བརྒྱད་བསྐོར་རྭ་ལུགས། གཤེད་དམར་ལྷ་ལྔ། ཀྱཻ་རྡོར་བཀའ་བབས་བཞི། རིག་བྱེད་མ་ལྷ་ལྔ་རྣམས་ཀྱི་དབང་ཆེན། རྗེས་གནང་གསན་གྲས། རྣམ་རྒྱལ་ལྷ་དགུ། སྒྲོལ་དཀར་བཀའ་བབས་དགུ་ལྡན།
སྨན་བླ་མཆེད་བདུན། དོན་ཞགས་ལྷ་ལྔ༌། ཐུགས་ཆེན་ཕྱག་ཆེན་ཟུང་འཇུག་བཅུ་གཅིག་ཞལ་དཔལ་མོ་ལུགས། ཀླུ་པའི་གསེར་ཆོས་སེང་སྒྲ། བཀའ་གདམས་ལྷ་བཞི། རྟ་ནག་ལྕགས་རལ་ཅན། འབྱུང་འདུལ་སེམས་དཔའ་སུམ་བརྩེགས།
ཕྱག་རྡོར་ཨུ་ཙྱ། དུས་འཁོར་ནས་གསུངས་པའི་ལས་རྒྱས་པའི་ལྷ་གསུམ། གཙུག་ཏོར་འབར་བ། གཉན་སྒྲོལ་ཡན་ལག་དྲུག་པ། སྒྲོལ་མ་དམར་མོ་རྣམས་ཀྱི་རྗེས་གནང་ལུང་བཅས། མཁའ་ལྡིང་རྡོ་རྗེ་ཁྱུང་ཁྲ་མན་ངག་ལུགས།
ཁྱུང་དམར། ཁྱུང་ནག་རྣམས་ཀྱི་རྗེས་གནང་ཡིག་ལུང་བཅས། སེང་གདོང་མའི་རྗེས་གནང༌། ལས་ཚོགས་པོད་ལུང༌། སེང་གདོང་དམར་མོའི་རྗེས་གནང༌། རིག་བྱེད་མ་དང་ཚོགས་བདག་དམར་ཆེན་ཕྱག་བཅུ་གཉིས་ཐུན་མོང་མ་ཡིན་པའི་རྗེས་གནང༌།
ཚོགས་བདག་ཕྱག་རྡོར། ཇོ་ལུགས་ཚོགས་བདག་དཀར་པོ། ནོར་རྒྱུན་མ་སེར་མོ། མགོན་དཀར་ཡིད་བཞིན་ནོར་བུ། ཛམ་སེར་ནག། གྲྭ་མངོན་ཛམ་དམར།
གསེར་ཆོས་ཛམ་དམར་སྲོག་སྒྲུབ། ཇོ་ལུགས་ཛམ་དཀར། བེག་རྩེ་འཁོར་མང་དང༌། ལྕམ་སྲིང༌། དམག་ཟོར་མ་ལེགས་ལྡན་སྟག་ཞོན། ཚེ་རིང་མཆེད་ལྔ་རྣམས་ཀྱི་རྗེས་གནང༌། སེམས་ཙམ་ལུགས་ཀྱི་སེམས་བསྐྱེད།
ཞེན་པ་བཞི་བྲལ་ཀྱི་ཉམས་ཁྲིད་ཡིག་ལུང་བཅས།

ལམ་འབྲས་ཀྱི་ཆ་ལག་གྲས། བླ་མ་རིན་འབྱུང༌། བིར་སྲུང་ཐུན་མིན་གཉིས། ཚར་གསུམ་ཁུག་པ། སྒྲུབ་པ་ལུང་སྦྱིན་རྣམས་དང༌། གླེགས་བམ་པོད་སེར་མའི་ལུང༌། མགོན་པོད་ཀྱི་ལྗང་པོད། དུར་བདག་བེའུ་སོགས་ཀྱི་ལུང༌།
ཆོས་སྤྱོད་རབ་གསལ། རྩ་རྒྱུད་བརྟག་གཉིས། རྒྱུད་འདེབས་ཆེན་མོ། ཕུར་ཆེན། ཕུར་དཀྱིལ། ཕུར་ཆུང༌། གཏོར་བསྔོ་ཆེན་མོ། གུར་དྲག་འཕྲིན་གཞུང༌། དེའི་དབང་ཆོག་གཏོར་བཟློག ཕུར་བཟློག་ཕུར་སྲུང་བསྐུལ་བཟློག
རྒྱ་གར་ཤེར་བསངས། དམག་ཟོར་མའི་དགོས་བསྐང༌། ཆ་ཀླུ། བུམ་སྒྲུབ། སེང་སྒྲའི་གདོན་གྲོལ། རི་ཁྲོད་མའི་བུམ་ཆོག་རྣམས་ལྷ་ཐིལ་སྤར་སྟེང་ནས་དང༌། ཀླུ་དབང་ལྷ་ལྔའི་ཆར་འབེབས།
སྒྲོལ་མའི་རྨི་བརྟག ཀུན་བཀྲས་གསུར་བསྔོ་རྣམས་ཀྱི་ལུང༌། གཞན་ཡང་སོ་ཐར་གྱི་མདོ། ཚད་མ་ཀུན་བཏུས་ཕྱོགས་ཀྱི་གླང་པོས་མཛད་པ། བྱམས་ཆོས་སྡེ་ལྔའི་ནང་ཚན་མངོན་རྟོགས་རྒྱན་རྣམས་ཀྱི་ལུང༌།
གསང་ཆེན་རྙིང་མའི་གྲས། བྱང་གཏེར་བྱིན་རླབས་ཐུགས་དབང་འབྲིང་པོ། ཐུགས་ཆེན་འཁོར་བ་དོང་སྤྲུགས་རྣམས་ཀྱི་དབང་སོགས་རྒྱ་ཆེན་གསན། རྗེ་བཙུན་ཨ་ལྕེ་དྲུང་སྐལ་བཟང་ཆོས་ཀྱི་སྒྲོན་མེ་ལས།
གསང་འདུས་ཡེ་ཤེས་ཞབས་ལུགས་བཀའ་བབས་དྲུག་ལྡན་ཀྱི་དབང་ཆེན་གསན་པ་དང༌། མཁན་ཆེན་རྡོ་རྗེ་འཆང་བཀྲ་ཤིས་ཆོས་འཕེལ་ལས་བྱ་རྒྱུད་གདུགས་དཀར་ལྷ་ཉེར་བདུན་མའི་དབང་ཆེན་གསན་ཅིང༌། དཔོན་སློབ་བཟོད་པ་ཕུན་ཚོགས་ལས།
དགེས་རྡོར་རྒྱུད་ལམ་གྱི་དབང་དང་ཞལ་བཞི་རྣམ་འགྱུར་བཅུ་བདུན་གྱི་རྗེས་

གནང༌། ཚེ་སྒྲུབ་གུར་བདུན་མ་དང༌། གསང་ཁྲིད་ཞལ་པོད་སོགས་ཞལ་བཞི་པའི་ཆོས་སྐོར་ཡོངས་རྫོགས་གསན། དཔོན་སློབ་ཤེས་རབ་ཕུན་ཚོགས་ལས་རྣམ་སྲས་རིགས་ཅན་བཅོ་ལྔའི་རྗེས་གནང་སོགས་གསན་པ་རྣམས་བསམ་བྱུང་གིས་སྒྲོ་འདོགས་གཅོད་པར་མཛད་ནས།
བསྒོམ་པས་ཐུགས་ཉམས་སུ་བཞེས་ཚུལ་རྣམ་ཐར་འདི་ཉིད་ཀྱི་གོང་འོག་སྔ་ཕྱིར་གསལ་བ་བཞིན་དང༌། ལོ་འདིར་གོང་ལས་རིམ་གྲོ་ཞལ་བཞི་བསྙེན་སྒྲུབ་ལས་གསུམ་རྣམས་ཕྱི་ལོར་མཛད་རྒྱུ།
འདི་ལོ་བསེ་ཁྲབ། ཕུན་ཕོ། ལྷ་མོ་རྗེ་ཁོལ་སོགས་ཀྱིས་རྡོར་སློབ་སོགས་གནང་ཞིང༌། དེ་ནས་འདི་སྐབས་ཙམ་ལ་ཡིན་ནམ་སྙམ། དབུས་ནས་ལྷོ་བྱང་སོགས་ལ་ཁྱུག་ཙམ་ཆིབས་བསྐྱོད་གནང་ཚོད་ཀྱི་གཞན་པའི་ལོ་རྒྱུས་ཟིན་ཐོ་སོགས་མ་རྙེད།
ལྷ་ལྡན་དུ་བཞུགས་མཚེར་རྡོ་རིང་དུ་བཞུགས་ཤིང་གོང་ས་རྒྱལ་དབང་མཆོག་སོགས་རྩེ་ཤོད་ཀྱི་མཇལ་ཕྱག་གྲུབ་ནས། བསམ་ཡས་སུ་ཕེབས་སྐབས་ཆོས་སྐྱོང་སྐུ་ཕེབས་ཞུ་དགོས་གསུངས་པ།
མཁན་ཆོས་དང༌། བསམ་ལྕོག་ལས་སྣེ་རྣམས་ནས་རྒྱལ་ཁབ་ནས་ཐོང་འཛིན་མེད་པ་སྐུ་ཕེབས་ཞུ་སྲོལ་མེད་ལུགས་ཞུས་རྐྱེན། རྗེ་ཉིད་ཅུང་ཟད་ཐུགས་འུར་ཉམས་ཀྱིས་གདོན་འདྲེ་དངོས་དང་འཕྲད་པ་ཞིག་བསྟན་འགྲོ་སྤྱི་བྱེ་བྲག་གི་དོན་དུ་མ་བགྱིས་མཐུ་མེད་ཡིན་ཡང༌།
གཞུང་ས་ནས་ཐོང་འཛིན། ཕེབས་སྲོལ་མེད་ན་ད་ཀ་རེད་བློ་བསད་བགྱིས་ཆོག་གསུངས་པ། དུམ་ཙམ་ནས་མཁན་ཆས་སྐུ་ཆས་སོགས་བཞེས་ལོང་མེད་པར་ཆོས་སྐྱོང་ཕེབས་བྱོན་ཏེ།
ས་སྐྱ་གདུང་སྲས་ད་ལྟ་གདན་དྲངས་ན་དེ་ཡིན། དེ་

མིན་ཀུན་ལ་མི་ལེགས་པ་ཡོང་ངེས་གསུངས་པ། ལྕོགས་མགྲོན་གཉེར། མཁན་ཚང་སྡེ་པ་སོགས་ཁ་བཏགས་དང་བཅས་རྒྱུགས་ཏེ་ད་ལྟ་ཕེབས་རོགས་གནང་ཞུས་ཡོད་ཚོད་ཀྱང༌། རྗེ་ཉིད་ནས་ད་ཅི་གནས་ཚུལ་རྣམས་ཅུང་ཟད་བཀའ་བཀྱོན་རིང་ལ་ཆོས་སྐྱོང་བཞུགས་གནས་སུ་ཤར་བསྐྱོད་ཀྱིས་དབུ་བཏུད་དེ་བཀའ་བསྒོ་སོགས་ཞུས་ཚུལ་དང༌།
གང་བསྒོ་བའི་ལས་འདུག་འདྲེས་སྒྲུབ་ཆོག་གསུངས་ཚུལ་དེ་སྐབས་ཀྱི་བན་ཚང་པ་སོགས་ཞབས་འབྲིང་རྫུན་མི་ཟེར་བ་དག་གི་ངག་ལས་ཡང་ཡང་ཐོས་པ།
འདི་ནི་ཆོས་སྐྱོང་གནོད་སྦྱིན་ཆེན་པོ་འདི་ཉིད་ཡབ་རྗེ་གྲུབ་པའི་དབང་ཕྱུག་འདི་ཉིད་ལ་ཤིན་ཏུ་དགའ་བས་གོ་རེ་ལན་གྱི་ཞབས་ཏོག་སྒྲུབ་པའི་ཚུལ་དུ་སྣང་།
དེ་ནས་ལྷོ་གནས་རྣམས་ལ་ཕྱག་མཆོད་སྦྱིན་བདག་དད་ཅན་གྱི་རེ་སྐོང་རྣམས་གྲུབ་ནས། གདན་སར་མེ་ཡོས་ལོ་ཙམ་ལ་སྔོན་དུ་ཡབ་རྗེ་རྡོ་རྗེ་འཆང་དེ་ཉིད་བཞུགས་སྐབས་ཕལ་ཆེར་སྒྲིགས་ཚོམས་གྲུབ་པ་བཞིན།
རྗེ་བཙུན་ཨ་ལྕེ་དྲུང་སོགས་ཞལ་མོལ་གྱིས་བདག་ཅག་རྣམས་ཀྱི་མ་ལགས་དེ་ཉིད་གང་གི་གཟུང་མར་སྔོན་སྲོལ་བཞིན་གསང་སྟབས་ཀྱིས་ཕེབས་ཏེ། གཟའ་ཚེས་དང་བསྟུན་རྒྱལ་བ་ཚེ་མཐའ་ཡས་པའི་དཀྱིལ་འཁོར་དུ་དབང་བསྐུར་བ་བསྩལ་ཏེ།
འཆི་མེད་ཚེ་དབང་རིག་འཛིན་དཔལ་གྱི་བུ་ཁྲིད་ཅེས་མཚན་གྱི་མངའ་གསོལ་མཛད། འདི་ཉིད་ཀྱི་རིགས་རུས་ནི་ལྷ་རི་རྩེ་པ་ཞེས་སྔོན་དུས་རྒྱལ་བ་ཙོང་ཁ་པའི་ཡབ་ཀྱི་རིགས་རུས།
མདོ་སྨད་ངོས་ནས་གྱར་བ་ཞིག་ཡིན་པར་གསུང་རྒྱུན་དུ་སྣང་ངོ། །འདི་ལོ་དཔོན་སློབ་བཟོད་པ་ཕུན་ཚོགས་ལས་གཉན་མགོན་ཞལ་

གྱི་ཆོས་སྐོར་རྣམས་གསན་ཚུལ་གོང་བཞིན་ལ། དཔོན་སློབ་དེ་ཉིད་ནས་ངོས་ཀྱི་རྨི་ལམ་དུ་ངོས་རང་གི་བླ་མ་སྔགས་འཆང་ཀུན་དགའ་རིན་ཆེན་དེ་ཉིད་ནས། ཁྱི་ནག་སྙིང་དཀར་ཆེན་པོ་ཞིག་ལ་གཟུངས་སོ་བགྱིས་པ་ཡིན་གསུངས་ནས།
དར་ཚོན་སྣ་ལྔ་མང་དུ་སྒྲོན་པར་མཛད་པའི་སྣང་བ་བྱུང་བས། ད་ལམ་བཀའ་ཆོས་ཕུལ་རྒྱུ་འདི་ལ་བར་ཆད་མེད་ཅིང་ལེགས་པར་འོང་གསུངས་ཏེ། གནང་ཚུལ་དང༌། གྲོལ་ཉིན་ཚོགས་འཁོར་རྒྱས་པ་གནང་བར་དཔོན་སློབ་དེ་ཉིད་བཞེས་མཆོད་ཁྲུང་ཐལ་སོགས་ཀྱིས་བཀང་ཏེ་བཞེས་མུར་མ་ལེགས་དེ་ཉིད་ནས་ཆིབས་རྒོད་མ་ཞིག་ལ་རྟེའུ་སྐྱེས་པ་མིང་དང་ཉེས་སྐྱོན་ཡོད་མིན་སོགས་ཞུ་གནང་ལ་ཕྱག་མཛུབ་སོགས་ཨ་ལོག་གོས་པའི་ཕྲེང་མོ་མཛད་ཚུལ་གྱིས་མིང་ལ་བསམ་གྲུབ་གྱིས་དཔེ་ལྟ་བུ་ཡོང་གསུངས་ཤིང༌།
དེ་ཁོ་ན་བྱུང་ཚུལ་གསུངས། དེ་ནས་ཡབ་རྗེ་རྡོ་རྗེ་འཆང་ཉིད་ཞབས་ལྷའི་གཟིམ་ཆུང་མགོན་ཁང་དུ་གཉན་མགོན་གྱི་བཅད་རྒྱར་བཞུགས་པར་ཉིན་གཅིག་མ་ལེགས་དེ་ཉིད་ཀྱི་མནལ་ལམ་ལྟ་བུར་མི་ཨ་ཙ་ར་འདྲ་བ་ཞིག་ནས་ཐུ་བའི་ཁུད་དུ་ཉོར་ཉོར་ཞིག་ཁུར་ནས་བཅད་རྒྱ་ཁང་ལ་འགྲོ་གྲབ་བགྱིད་པ་ཡུམ་ཉིད་ནས་གང་རེད་གསུངས་པས་ཐུ་བ་ཁ་ཕྱེས་ཏེ་བསྟན་བྱུང་བ།
བཅད་མ་ཐག་པའི་ཤ་ཁྲག་གློ་སྙིང་སོགས་སུ་སྣང་བར་སྒོ་ཕྱེ་ནས་མཚམས་ཁང་རང་ལ་སོང་གསུངས་པ་སོགས་དྲག་པོའི་རྟགས་མཚན་བརྙེས་ཚུལ་ཡང་མང་དུ་སྣང་བ་བཅས། མཚན་དུས་གྲངས་ཀྱི་བསྙེན་སྒྲུབ་མཐར་ཕྱིན་ནས།
དཔལ་མགོན་ཞལ་གྱི་ཟོར་འཛིན་དང༌། ནག་ཟླའི་ནང་དམ་ཚིག་བསྐང་གསོའི་སློབ་

དཔོན་སྔར་ལམ་བཞིན་མཛད། དེ་ནས་འབྲུག་ལོའི་ནང་ཕུར་སྒྲུབ་སློབ་དཔོན་ཐོག་མར་མཛད། སྦྲུལ་ལོའི་དབྱར་གསུང་ངག་རིན་པོ་ཆེ་ལམ་འབྲས་ཐོག་མར་གནང་བའི་ཆོས་ཞུ་བའི་གཙོ་བོ་གང་གི་གཅུང་པོ་གསང་བདག་དཔལ་ཆེན་འོད་པོ་དང༌།
སྐུ་མཆེད་རྗེ་བཙུན་པདྨ་དབང་མོ། མ་ལགས་དམ་པ་འཆི་མེད་རིག་འཛིན་དཔལ་གྱི་བུ་ཁྲིད་བཅས་དང༌། ཆོས་སྡེ་ལྷོ་བྱང་བགྲེས་གཞོན་གྲས་དང༌། ཁམས་ཁུལ་ས་དགོན་ཁག་སོགས་ཞལ་གྲངས་བཞི་བཅུ་སྐོར་ལ་བསྩལ་བའི་ཆོས་ཀྱི་རྣམ་གྲངས་ནི།
འོག་ཏུ་ཁུ་དབོན་རིན་པོ་ཆེ་ཉིད་ཀྱི་རྣམ་ཐར་སྐབས་བཞིན་དང༌། འདི་སྐབས། གྲོ་བཞིན་ཟླ་ནང༌། ནམ་རྒོད་དྲག་ཆར་སོགས་ཆེར་བབས་རྐྱེན་དཔལ་ཆེན་ཕོ་བྲང་ངོས་ནས་འབྱུང་པོ་མི་མིན་གྱི་ཆོ་འཕྲུལ་ལྟ་བུའི་ཤྭ་ལོག་དྲག་པོས་ཆུ་རགས་རྣམས་ཀྱང་ཚང་མ་ཆུས་ཁྱེར།
སྒྲོལ་མ་གཙུག་ལག་ཕོ་བྲང་དང་བཅས་པར་ཤིན་ཏུ་ཉེན་ཆེར་གྱུར་པར། ཡབ་རྗེ་རྡོ་རྗེ་འཆང་ཉིད་ཐོག་ཁར་ཕེབས་ཏེ་ཡི་དམ་གྱི་ང་རྒྱལ་དྲག་པོས་ལྟ་སྟངས་སྡིགས་མཛུབ་སོགས་མཛད་པ་ཙམ་གྱིས་ཆུ་ལོག་ནུབ་ངོས་སུ་ཤད་ཀྱིས་བསྒྱུར་ཞིང༌།
ཕྱག་ནས་སོགས་འཐོར་གནང་གིས་སྒྲོལ་ལྷ་ཕོ་བྲང་བཅས་པར་ཉེས་སྐྱོན་མ་བྱུང་ཡང༌།
ལྕང་ར་ཀླུ་ལྡིང་སོགས་འདམ་དང་རྫབ་ཀྱིས་ནོན་པར། ངེད་རང་དྲན་ནས་ཀྱང་སིང་མ་རྩ་སོགས་མེད་པ་ལོ་ཤས་བསྡད་སོང་བ་སོགས་ལ་གཞིགས་ན། ཆུ་ཆེན་པོ་ཡོ་ལང་ཞིག་རྒྱས་ཚོད་འདུག
སློབ་དཔོན་འཇིགས་བྲལ་རྣལ་འབྱོར་གྱི་དབང་ཕྱུག་ཉིད་སླར་ཡང་བྱོན་པ་ལྟ་བུ་ཚང་མས་མཐོང་ཚོད་འདུག ལྕགས་རྟ་

ལོ་ནང་ཡབ་རྗེ་མཆོག་དང་མ་ལགས་དེ་ཉིད་བན་ཚང་པ་སོགས་སྟོན་འཁོར་གང་འཚམ་དང་བཅས། གངས་ཏི་སི་དང་མཚོ་མ་ཕམ་པ་སོགས་ལ་བསྐོར་བ་དང་གནས་མཇལ་སོགས་ལ་ཕེབས་ཅིང༌། ཞར་ལ་གུ་གེ་ཆོས་རྒྱལ་དང་། སྟོད་སྒར་དཔོན་སོགས་ནས་ཀྱང་ཞབས་ཏོག་ཆེར་སྒྲུབ་ཚོད་འདུག
ཏི་སི་འདི་རྗེ་བཙུན་མི་ལ་བཞད་པ་རྡོ་རྗེས་ཡུལ་ཉེར་བཞི་དང༌། གནས་སོ་གཉིས་མཐའ་དག་ཚང་བའི་འཁོར་ལོ་སྡོམ་པའི་རང་བྱུང་གི་ཕོ་བྲང་ཤིན་ཏུ་བྱིན་རླབས་ཆེ་བ་ཡིན་གསུངས་ཤིང༌།
ཡང་བླ་མ་གོང་མ་འགའ་ཞིག་གིས་བཞེད་པར་ཡུལ་ཉེར་བཞིའི་ནང་ཚན་ཧི་མ་ལ་ཡ་ཞེས་པ་གངས་ཆེན་གྱི་སྐད་དོད་དེ་བཞིན་ཡིན་པར་གསུངས་པ་སོགས་སྣ་ཚོགས་ཡོད་ཀྱང༌། ས་ཆེན་གོང་མ་ལྔ་སོགས་ཀྱི་བཞེད་སྲོལ་ལ་མ་མོ་གནས་འདི་རྣམས་བོད་ཀྱི་སྐྱེས་ཆེན་གྲུབ་ཐོབ་མང་པོས་བྱིན་གྱིས་རླབས་ཤིང་སངས་རྒྱས་པའི་གནས་ཡིན་ལ་བྱིན་རླབས་ཤིན་ཏུ་ཆེ་ཡང༌།
རྒྱལ་བས་མདོ་རྒྱུད་ནས་གསུངས་པའི་གནས་ཆེན་ཡུལ་ཉེར་བཞིའི་ནང་ཚན།
རི་བོ་གངས་ཅན་དང༌། མཚོ་མ་དྲོས་སོགས་ནི་མིན། ཡིན་ན་དུས་འཁོར་མངོན་པ་མཛོད་སོགས་ནས་གསུངས་པའི་མཚན་ཉིད་མ་ཚང་ཚུལ་གསུངས་པ་ཡིན་ཏེ། རབ་དབྱེ་ལས།
གངས་རི་གསེར་གྱི་བྱ་སྐྱིབས་དང༌། །འཛམ་བུའི་ཤིང་དང་ས་སྲུང་བུ། །གླང་ཆེན་ལྔ་བརྒྱས་བསྐོར་བ་དང༌། །དགྲ་བཅོམ་ལྔ་བརྒྱ་བཞུགས་པའི་ཡུལ། །ད་ལྟའི་ཏི་སི་འདི་མ་ཡིན། །མ་དྲོས་རྒྱ་མཚོ་མ་ཕམ་མིན།
།ཞེས་སོགས་གསལ་བར་གསུངས་པས་ཤེས་སོ། །དེ་ནས་ཟླ་བ་བཅུ་པའི་ནང་ཙམ་ལ་

ཆིབས་འགྲུལ་འཁོར་ཏེ། དུས་མདོས་སོགས་ཚོགས་ཕེབས་རྣམས་ལ་རྟག་པར་ཕེབས་ལ་དེ་སྐབས་དགུན་བཞུགས་ཀྱང་དུས་མཆོད་རྩེར་གནང་ཚོད་འདུག འདི་སྐབས་ཙམ་ལ་དགའ་ལྡན་དཔོན་སློབ་སངས་རྒྱས་བཀྲ་ཤིས་སོགས་ནས་གསོལ་བཏབ་ཀྱིས།
ཀྱཻ་རྡོར་སྒྲུབ་མཆོད་གང་ན་གང་ཡོད་ཀྱི་སློབ་དཔོན་རྒྱུན་དུ་མཛད་སྐད་འདུག ལྕགས་ལུག་ཆུ་སྟོད་ཟླ་བའི་ཚེས་བཅུ་བདུན་ལ་ཁོ་བོ་བཙས་པའི་ལོ་རྒྱུས་རྣམས་རང་མཚང་རྗེན་པར་སྟོན་པའི་སྐབས་སུ་བརྗོད་རྒྱུ་ལས།
གནས་སྐབས་བསྐྱུར་བའོ། །འདི་ལོ་བདག་ཁྲི་ཀུན་དགའ་བསོད་ནམས་མཆོག་ཕུར་སྒྲུབ། དུས་མདོས་སོགས་ཀྱི་སློབ་དཔོན་སྐབས་རེ་མ་གཏོགས་ལོ་ལྟར་མཛད། ལྕགས་ལུག་བདག་ཁྲི་ཡབ་སྲས་དབུས་ཕེབས་སུ་ཆིབས་བསྒྱུར་གྱིས་ཆུ་སྤྲེལ་ཟླ་བ་བདུན་བརྒྱད་ཙམ་ལ་ཡབ་རྗེ་མཆོག་ནས་ཁྲི་ཚབ་གནང་སྟེ་སྒྲིག་ལམ་ཀུན་སྤྱོད་སོགས་གང་ཅི་སྐོར་ལ་བཀའ་ཁྱབ་ཀྱི་འཐུས་ཤོར་མེད་པ་མཛད།
ཆུ་བྱ་ལོ་ནང་བྱང་གནམ་རུ་མཚོ་ལྔ་སོགས་ནས་གདན་ཞུས་ཀྱིས་གདུལ་བྱ་གང་ལ་གང་འདུལ་གྱི་འགྲོ་དོན།
རེ་སྐོང་རྣམས་ཟིན་ནས། ཟླ་བ་བཅུ་པ་ཙམ་ལ་གནས་འདིར་ཕེབས་ཀྱི་ཚོགས་ཕེབས་མཛད། ཤིང་ཁྱི་ལོ་མ་ལགས་ནས་སྔོན་དུ་དྲུང་རམས་པ་སང་གཞོན་གནས་སློབ་ཏུ་བསྟེན་གནང་དང༌།
འབྱུང་འདུལ་བསྙེན་མཚམས་དང༌། དེ་ནས་གཏོར་བསྔོ་བསྐང་གསར་སྟེང་དམག་བེག་སྦྱར་བ་བཅས་རྟག་པར་གནང༌། བྱང་གཏེར་ཐུགས་སྒྲུབ་བསྟན་སྲུང་ཡོངས་རྫོགས་མཆོད་ཕྲིན་གསོལ་འདེབས་ལེ་བདུན་བཅས་བདག་ཆེན་མངྒའི་མཚན་ཅན་གྱི་

ཕྱག་ལེན་ལྟར་གདངས་དབྱངས་རོལ་མོ་སོགས་དང་བཅས་ཚེས་བཅུའི་མཆོད་པ་མང་དུ་ཡབ་རྗེ་མཆོག་དང་ལྷན་དུ་རྟག་པར་གནང་སྐབས་ཙམ་ལ། རྗེ་བཙུན་པདྨ་འཕྲིན་ལས་འཁྲུངས་པ་མཚན་ཡང་རྡོར་བྲག་རིག་འཛིན་སོགས་ཀྱི་མཚན་ཟུར་ཡིན་ལུགས་གསུངས།
ཤིང་ཕག་ལོ་ནང་ཆོས་སྡེ་ལྷོ་བྱང་མདར་གྲང་ཆེན་པ་ཟུར་སྦུག། རི་ཁུད། ཀ་བཞི་དགོན། ལྷ་འབྲི་བ་སོགས་ཆོས་ཞུ་བ་མང་བར་ལམ་འབྲས་བསྩལ་བར། ཆོས་ཀྱི་རྣམ་གྲངས་རྣམས་ཕལ་ཆེར་སྔོན་མ་དང་འདྲ་བར་བསྩལ།
གྲང་ཆེན་པ་རྣམས་ནས་ཞུས་ངོར་རྭ་ལུགས་འཇིགས་བྱེད་བཅུ་གསུམ་མ་དང༌། རྟ་མགྲིན་ཡང་གསང་གི་དབང་ཆེན་སོགས་འགའ་རེ་ཕར་བསྩལ་ཞིང༌། ཁོ་བོས་ཀྱང་སྨིན་བྱེད་ཀྱི་ཐོག་མ་རྡོ་རྗེ་ཕུར་པའི་དཀྱིལ་འཁོར་དུ་འདི་དུས་ཐོབ་པར་ཅུང་ཟད་དྲན་ཚོར་འདུག
སྨད་ལས་ཀྱང་གནང་སོང་བ་ཐོབ། མེ་བྱིའི་དབྱར་ནང་སོ་འདི་བཞིན་ཟངས་ཁང་ཞེས་པ་གཞུང་ནང་ཞིག་ཡིན་འདུག་རྩེ་ཤོད་དུ་སྙན་སེང་མཛད་དེ།
དགུན་བཞུགས་གནང་སར་ཨར་ལས་མཛད་དེ་བཞུགས་ཐབས་ཕེབས་པར། ཐོག་སྤང་དམན་ཞིང་ཐོག་པ་སྲབ་ཡ་སྙོགས་ཞལ་ལས་མེད་པར། དེང་སང་བྱས་ན་ཐེབ་ཆག་ཞིག་ཡིན་འདུག་པར་དགུན་བཞུགས་གནང་ཞིང༌། འདི་ལོ་ཟླ་བ་བརྒྱད་པའི་ནང་གདུང་སྲས་ངག་དབང་ལྷུན་གྲུབ་རྒྱལ་མཚན་འཁྲུངས་ཤིང༌།
བདེ་སྐྱིད་དངོས་གྲུབ་དཔལ་འབར་གྱི་སྐྱེ་སྤྲུལ་ཡིན་གསུངས་པ་ལས་རྒྱུ་མཚན་གང་ཡོད་ནི་ཤེས་ཚོར་མ་བྱུང༌།

འདི་ལོར་དགེ་ཟུར་ནུབ་ལ་ར་སྤེལ་བའི་བཀའ་འགྱུར་ཚང་མ་གླེགས་ཤིང་གླེགས་ཐག་བཅས་ཆ་ཚང་འདི་བཞིན་སྤུས་གཟིགས་ཀྱིས། མེ་གླང་དབྱར་ལྷ་ཆེན་དྲུང་རམས་པ་འགའ་ཞིག་ནས་སྤོས་སྣ་དང་བཅས་གདན་ཞུས་ཀྱིས་སྔོན་གྱི་མཇལ་ལྷར་མཆོད་ཚོགས་དང་བཅས་བཞུགས་སུ་གསོལ་ཞིང༌།
བཀའ་འགྱུར་མཚལ་སྤར་འདི་བཞིན་རྩ་བ་ནི་སྡེ་དགེ་ནས་ས་སྐྱར་སྤར་ཕུད་དུ་ཕུལ་ཚུལ་དང༌། དེ་ནས་ར་སྤེལ་བའི་མཛོད་པ་ཞིག་བྱུང་བར་གསོལ་བསྩལ་ལམ་སྤུས་ཞུས་གང་རུང་ཞིག་ཡིན་ཚུལ་གླེང༌།
མེ་བྱིའི་སྟོན་ཡབ་རྗེ་མཆོག་ནས་འཇམ་དབྱངས་རྩོད་རྒྱལ་མ་གདན་ཞུས་ངོས་རང་གནས་སློབ་ཁ་ལུག་ཆོས་བསྟན་འཛིན་བཅས་ལ་སྨྲ་སེང་རྗེས་གནང་བསྩལ། ཀ་དཔེ་གསེར་བྲིས་མའི་སྟེང་ནས་ཡི་གེའི་མ་མོ་སློབ་གནང་མཛད།
མེ་གླང་དབྱར་འདི་གར་སྔོན་དུས་སྡེ་ཡང་ཕྱི་མ་དེ་ཉིད་ཀྱང་ལྗོན་ཤིང་གིས་གང་བའི་དབུས། བདག་ཁྲི་བཀྲ་ཤིས་རིན་ཆེན་དེ་ཉིད་རྩ་རླུང་འཕྲུལ་འཁོར་ལ་མངའ་བརྙེས་པ་བྱུང་ཚོད་ཀྱིས་འཕྲུལ་འཁོར་ལྷ་ཁང་ཞེས་པ་སོགས།
ཞིག་རལ་གྱི་ད་ལྟའི་སྡེ་ཡང་དེ་བཞིན་དུ་གཏོང་གནང་གིས་ནུབ་འཁྱུད་བཀའ་འགྱུར་ཚོགས་པ་འོག་ཁང་ཀ་བ་ཉི་ཤུ་རྩ་གྲངས་ཀྱི་ས།
ཕུན་ཕོ་བཞིན་གསར་བསྐྲུན་དང་བྱང་འཁྱུད་འདིར་འཆམ་སོགས་ཐོན་པ་ས་ཚོགས་བཞིན་དང༌། གཟིགས་ཁྲ་ཁང་བཅས་བཟོ་གནང་གིས་ས་སྟག་ནས་བཟུང་འཆམ་གཟིགས་བཀའ་འགྱུར་གསུང་སྒྲོགས། གཏོར་བཟློག་གར་འཆམ་བཅས་སྒྲོལ་ཕོ་རང་དུ་སྟབས་བདེ་བས་གནང་རྒྱུའི་དགོངས་བཞེད་ལྟར་ཚོན་རྩི་སོགས་ལམ་ཟིན་གྱིས་ས་སྟག་ཟླ་བ་གསུམ་པའི་

ནང་ཐོག་མར་ཚུགས་པ། དེ་སྐབས་ཟོར་འཛིན་སོགས་སློབ་དཔོན་ནི་ཁུ་བོ་རིན་པོ་ཆེ་མཆོག་ནས་མཛད་ཅིང༌། བདག་ཁྲི་ཀུན་དགའ་བསོད་ནམས་མཆོག་ཀྱང་ཚོགས་ཕེབས་མཛད་ཅིང་ཟོར་འཕེན་ཉིན་ལྔ་ཐོག་ཚོགས་ཕེབས་དང༌།
དེ་ནས་གཟིགས་ཁྲ་ཁང་དུ་བཞུགས་ཏེ་ངོས་རང་ཕྲུ་གུར་སོང་བས་འབག་འཆམ་རྣམས་ལ་རེ་རེ་བཞིན་འདི་དང་འདི་བཞིན་རེད་གསུངས་པ་དྲན་ཚོར་གསལ་བ་དང༌། ཚོགས་གུར་དང་འབག་ཁང་ཅུང་ཟད་འགྱངས་ཆེས་པ་ལྟ་བུའི་སྐྱོན་ལས་གཞན་ཚང་མ་གང་ལེགས་བྱུང་ཚུལ་གླེང༌།
ས་ཡོས་ལོ་ཡི་དཔྱིད་རྡོ་རྗེ་ཚེར་མའི་ནད་རིམ་གྱིས་ལྷ་ཆེན་དྲུང་རམས་པ་ཡང་ཉིན་གཉིས་ཙམ་ཉོར་སྦུག་ཏུ་ཕེབས་དགོས་ཀྱི་རྐྱེན་འདས་སོགས་ཚང་མ་འཇིགས་ཤིང་ཡ་ང་བ་ཞིག་བྱུང་སྐབས་དང༌།
ངོས་རང་ནས་རྩ་རྒྱུད་བརྟག་གཉིས་རྒྱུགས་སྤྲོད་ཕུལ་ཏེ། རྒྱུད་འདོན་ཟབ་མ་སོགས་ལ་ཚོགས་སྐྱེད་དང༌། འདི་ལོ་ཀྱཻ་རྡོ་རྗེ་སྒྲུབ་མཆོད་གཏོར་བསྔོ་ཆེན་མོ་སོགས་རྒྱུགས་སྤྲོད་ལས་ཚན་པར་ཕུལ་བ་ལས།
ནད་ཆེན་སྟབས་སྐུ་ངོ་བཞེས་མཁན་མ་བྱུང་བ། ཚོགས་སྐྱེད་བླ་མ་དམ་པ་ལ་བྱས་པ་ཡིན་ནམ་སྙམ་དྲན་ཚོར་གསལ་བ་མི་འདུག ཡོས་ལོར་ཕུར་སྒྲུབ་ཟབ་མ་ངོས་རང་ཐོག་མར་བསྐྱོད་སྐབས་རྡོ་རྗེ་སློབ་དཔོན་ཡབ་རྗེ་རྡོ་རྗེ་འཆང་སྐུ་མཆེད་ནས་མཛད་ཅིང༌།
འདིའི་སྔོན་ཙམ་བདག་ཁྲིར་སྙུང་གཞི་གདུག་པ་ཅན་ཞིག་བཞེས་ཏེ་ཚོགས་ཕེབས་སོགས་ཕྱིར་ཕེབས་ཆེར་མ་གནང༌། འབྲུག་ལོ་གནམ་རྒྱུ་སྒར་དཔོན་ནས་གདན་ཞུས་ཀྱིས་ཆིབས་བསྒྱུར་ཏེ་ལྷོ་རྩ་ཁོག་འགྲིག་སོགས་འགོ་ཡུལ་སྟོད་གསུམ་ངོས་དང༌།
རྒྱལ་

རྩེ་སོགས་བརྒྱུད་བྱང་ཕེབས་གནང་ངམ་སྙམ་ཞིང༌། ཕེབས་འགྲུལ་སྔ་ཕྱིར་གནམ་རུ་སྒར་དཔོན་རྟམ་ཚིང་ཞེས་པས་དད་འདུན་རྩེ་གཅིག་པས་ནོར་བརྒྱ་འབུལ་སོགས་ཕུལ་ཚུལ་གླེང༌། ཟླ་བ་བཅུ་པའི་ནང་ཆིབས་འཁོར་ཏེ་འདི་ལོ་དགུན་བཞུགས་སྒྲོལ་ཕོར་གནང༌།
ཆུ་རྟའི་དཔྱིད་གོང་དཀར་སྤྲུལ་སྐུས་ཞུས་ངོར། རྗེ་བཙུན་ཊཱ་ཀི་གཙོ་མོ་སྐལ་བཟང་ཆོས་ཀྱི་ཉི་མས་སྤྱི་བཀའ་རྡོ་རྗེ་ཕྲེང་བའི་དབང་གནང་བར། ཡབ་རྗེ་མཆོག་དང་ངོས་གཉིས་ཆར་ཡོད་ཀྱང་སྐེད་ཙམ་ནས།
བཀའ་དབང་ཞུ་མིའི་ཁྲོད་ན་འགའ་རེ་ནད་ངན་ཞིག་ཡོད་ཚུལ་གསན་ཐོས་ལ་ཆོས་ཟབ་བདུད་ཀྱི་དཔེར་སོང་སྟེ། དབང་འཕྲོས་ཞུ་གནང་མཛད་མ་སོང༌། དེ་གྲོལ་ནས་གོང་སྤྲུལ་ནས་གསོལ་བཏབ་ཀྱིས་ངོས་དང་སྲིང་མོ་པདྨ་འཕྲིན་ལས།
གོང་སྤྲུལ། གུ་རྞ་སྤྲུལ་སྐུ། དཔོན་སློབ་བློ་ཆོས་ཕུ་རི་བླ་མ་བཅས་ལ་ཡབ་རྗེ་རྡོ་རྗེ་འཆང་ནས་མགོན་པོའི་ཆོས་སྐོར་ཁྲོ་བཅུ་ཐུན་མོང་མ་ཡིན་པའི་རྗེས་གནང་སྲུང་འཁོར་རྡོ་རྗེ་བྲག་རྫོང་མ་ཕྱི་ནང་གསང་གསུམ་གྱི་ཉམས་ཁྲིད་གུར་ལྷ་བརྒྱད་ཐུན་མོང་དང༌།
ཐུན་མོང་མ་ཡིན་པ་ལྷ་བཅུ་གཉིས་མ་ཐུན་མིན་གཉིས་པུ་ཏྲའི་ཟུར་བཀའ། བྲན་བདུད་ཐུན་མིན་གཉིས།
བེར་ནག། རྩེར་བུ་རྣམས་གྱི་རྗེས་གནང༌། གསང་ཁྲིད་ལྷ་དགུའི་རྗེས་གནང༌། རྩ་གསུམ་འཁོར་ལོ་ལྔ་ལ་བརྟེན་པའི་ཉམས་ཁྲིད། མགོན་པོད་སྙན་བརྒྱུད་གླེགས་བམ་གྱི་ལུང༌། དུད་སོལ་ཕྱི་སྒྲུབ་དང༌།
གསང་སྒྲུབ་གྱི་རྗེས་གནང་སོགས་བསྩལ་བ་གསང་ཁྲིད་སྐབས་ཁ་ལུག་མཁན་པོ་ཡང་ཕེབས། ལོ་དེའི་ཟླ་བ་བཞི་པའི་ཚེས་ལྔ་ལ་བདག་ཁྲི་

ཀུན་དགའ་བསོད་ནམས་དག་ཞིང་དུ་ཕེབས། ཡབ་རྗེ་མཆོག་མཆོད་ཚོགས་དང༌། ཡུམ་སྲས་རྣམས་ལ་ཐུགས་གསོལ་འབུལ་བར་ཕེབས་པར་གང་ཅི་བཀའ་བཀོད་མཛད་ཚུལ་གནང༌། དེ་ནས་སྐུ་སྤུར་ཕེབས་སྐྱེལ་སོགས་ལའང་ཕེབས། ཟླ་བ་ལྔ་པའི་ནང་ཕུན་ཕོར་དགོངས་རྫོགས་ཀྱཻ་རྡོ་རྗེ་སྒྲུབ་མཆོད་ཀྱི་སློབ་དཔོན་ཟླ་བ་བརྒྱད་པའི་ནང་དུ་གདུང་རྟེན་རབ་གནས་རབ་སྟོན།
གོས་སྐུ་ཞལ་ཕྱེ་ཕྱི་སྐོར་མེ་ཏོག་བཅས་པར་ཡང་ཡབ་རྗེ་རྡོ་རྗེ་འཆང་མཆོག་ནས་མཛད།
ཟླ་བ་བཅུ་པའི་ནང་འདི་ལོར་དགུན་བཞུགས་ཞབས་ལྷར་གནང༌། ས་སྐྱ་པཎྜི་ཏའི་དུས་ཆེན་དང་བསྟུན་ངོས་རང་སྡོམ་གསུམ་རབ་དབྱེ་ཐོག་མར་འགྲོ་སྐབས་དང༌། ལུག་ལོ་ཟླ་བ་དང་པོའི་ནང་གཟའ་ཚེས་དགེ་བར་ཡབ་རྗེ་རྡོ་རྗེ་འཆང་སྐུ་མཆེད་མ་ལགས་ངོས་རང་རིགས་སྲས་མཆེད་རྣམས་དང༌།
གསོལ་གཟིམ་ཕྱག་གཉེར་དྲུང་རིགས་སོགས་གཞི་ཐོག་ཏུ་ཕེབས་པར། ཕྱག་གཉེར་ནས་གདན་ཡོལ་ལྕོག་རྩེ་སོགས་གང་འཚམ་གསར་བཟོ་ལས་རྙིང་གྲས་རྣམས་ནི་ཕུན་ཕོའི་སྒོ་ནས་ཤག་ཕན་ཆད་བསྡུ་གསོག་མཛད་ཚུལ་གླེང་བ།
གསང་འདུས་ཀྱི་གཞལ་ཡས་ཁང་དང་འདྲ་བར་སྣང༌། གསེར་ཕྲར་ཕྱག་གཉེར་སོགས་ནས་ཇ་འབྲས་ཐོག་པ་མཛོད་བསམ་བརླིང་ལྟེ་བའི་ཆོས་དཔལ་ནས་རྒྱུ་རྐྱེན་ཞིག་ཀྱང་སྙན་ཕུལ་སོང་བ།
ཡབ་རྗེ་མཆོག་ནས་བཀའ་ལན་ཀྱང་མང་དུ་གནང་སོང་བར་ཇི་ཡིན་མ་ངེས། ཟླ་བ་གཉིས་པའི་ནང་སྒོ་སྤེལ་ཨ་ལྕེ་ལ་ཞིང་བརྗེས་པར་ཡབ་རྗེ་སྐུ་མཆེད་མ་ལགས་བཅས་ནས་ཞབས་ལྷར་ཕེབས་ཏེ་དགོངས་རྫོགས་སོགས་མཛད།
དེ་ནས་སྒྲོལ་ཕོར་ཕེབས་ཏེ་

འཆམ་གཟིགས་སོགས་གནང༌། འདི་ལོ་ཕུར་སྒྲུབ་སློབ་དཔོན་གཡུལ་ཐང་འོང་སྤུང་ལ་དར་འཛུགས་དང༌། ལོ་དུས་ཀྱི་དུས་མདོས་འགྱངས་ནས་དེ་ཚབ་ཕྱད་བྱང་དུ་དམར་ཆེན་གཏོར་བཟློག་སྒྲུབ་ཞག་དང༌། བྱང་པ་ཚོགས་ཕྱེད་ཀྱི་ཚོགས་ཆེན་དུ་དཔལ་མགོན་ཞལ་གྱི་གཏོར་བཟློག་རྒྱུན་བཞིན།
ཉེར་དགུའི་ཉིན་མོར་དམར་ཆེན་གཏོར་བཟློག་གཞི་ཐོག་ནང་བཞུགས་འཆམ་མགོན་སོགས་དང་བཅས་ཕལ་ཆེར་དུས་མདོས་བཞིན་དང༌། མཚན་མོ་དཔལ་མགོན་ཞལ་གྱི་ཟོར་འཕེན་བཅས་རྒྱུན་བཞིན།
གནམ་གང་ལ་གཏང་རག་བསྐང་གསོ་བརྒྱ་ཚར་དང༌། རྒྱལ་ཟླའི་ཚེས་གཅིག་ལ་གཞི་ཐོག་རྩེར་ལྷ་བསངས་རྒྱས་པ་དང༌། ལོ་གསར་བཞུགས་གྲལ་རྒྱུན་བཞིན། དེ་ནས་རྒྱལ་ཟླའི་མཇུག་མདོས་ཟབ་འཆམ་རྒྱུགས།
ཆོག་སྒྲིགས། གཉེན་ཆས། གྲོང་ཆས། ཟོར་འཕེན་གནམ་གང་ལ་བསྐང་བ་བརྒྱ་ཚར། རྒྱལ་པོ་ལོ་གསར་བཞུགས་གྲལ་ཆེན་མོ་སོགས་འཇམ་མགོན་ཀུན་དགའ་བློ་གྲོས་ཀྱི་ཕྱག་དེབ་དང༌།
ཕལ་ཆེར་ཆུ་ཡོས་ལོ་སྐྱབས་མཆོད་རྡོ་རྗེ་རིན་ཆེན་སྐུ་མཆེད་གསུམ་ཁྲི་ཕེབས་ཀྱི་ལམ་ལྟར་མཛད། འདི་སྐབས་སྔོན་ལམ་ལ་སྐུ་མཆེད་གཉིས་གསུམ་ཕེབས་ལམ་ལྟར་དུས་ཕྱིས་ས་གཞུང་མཁོས་ཞན་ལ་བརྟེན་སྐུ་ངོ་ལྔ་དུས་གཅིག་ཏུ་ཁྲི་ཕེབས་ཞུས་ཆོག་པ་ཞེས་རྒྱལ་ཁབ་ཏུ་སྙན་སེང་ཕུལ་དོན།
ཤིང་སྤྲེལ་ཧོར་ཟླ་དང་པོའི་གཟའ་ཚེས་དགེ་བར་སྔར་ལམ་བཞིན་ས་ཚོགས་སུ། གཞིས་བྱེས་ཀྱི་དགེ་འདུན་བརྒྱ་ཕྲག་ལྔ་ཙམ་ལོང་བ་འདུས་ཟིན་ནས་ཚོགས་ཚར་བ་དང༌།
ལྷོ་བྱང་ཆོས་ཁྲིམས་པ་རྒན་གཞོན་གཙོ་ཐབ་པ་སོགས་ཐིལ་

བའི་ལས་ཚན་རྣམས་གཟབ་མཆོར་དང་གཞི་ཐོག་ཏུ་ཕེབས་བསུ་བཅར་བ་དང་མཉམ། བརྩེ་ཆེན་ཐུགས་རྗེའི་རང་གཟུགས་ཕྱག་ན་པད་དཀར་འཆང་བའི་ངོ་བོ་ཡབ་རྗེ་རྡོ་རྗེ་འཆང་ཀུན་དགའ་སྙིང་པོ་མཆོག་དང་། གསང་བདག་རྡོ་རྗེ་འཛིན་པའི་རང་གཟུགས་གསང་བདག་དཔལ་ཆེན་འོད་པོའམ་མཚན་གཞན་བྱམས་པ་ཀུན་ཏུ་བཟང་པོ།
ཕྱག་ན་ཨུཏྤལ་སྔོ་ལྡན་ཟུར་ཕུད་ལྔ་པའི་ངོ་བོར་འཁོན་གདུང་འཛམ་གླིང་དབང་སྡུད་དམ་དྲག་ཤུལ་ཡོན་ཏན་རྒྱ་མཚོ།
འཇམ་དཔལ་དངོས་གྲུབ་རྒྱ་མཚོ། ཡོན་ཏན་གྱི་དྲི་མས་དབེན་ཀྱང་འཁོན་གྱི་རིགས་ཙམ་དུ་གྱུར་པ་ཁོ་བོ་ངག་དབང་དྲག་ཤུལ་འཕྲིནལས་རིན་ཆེན་ཏེ། ངོས་རྣམས་གཟབ་གྱོན་སྟེང་ཆོས་གོས་མེ་ལོང་མ་ས་ཞྭ་ལག་རྐྱངས་རྣམས་ནས་གཞི་ཐོག་ནས་ཕེབས་པ་ཉེ་ལོགས་རྣམས་སུ་མཛོད་པ་སོགས་དྲུང་རིགས་ཕྱག་འདེགས་པ་དང༌།
གདིང་བ་དང༌། སྤོས་ཕོར། གདུགས་སོགས་ལག་འཁྱེར་གྲས་གྲངས་མེད་པ་རྣམས་ཀྱིས་མཐའ་བསྐོར་བའི་མཇུག
རྗེ་བཙུན་མ་ཡུམ་སྐུ་ཞང་གྲས་མཁན་པོ་ཁྲི་གདན་ཟུར་པ་རྣམས་དང༌། བན་ཚང་པ་གཞོན་གྲས་མཎྜལ་བློས་བླང་རྒྱ་གླིང་སོགས་ལག་འཁྱེར་ཡོད་མེད་རྣམས་དང་བཅས། ཇི་ལྟར་དེ་བཞིན་གཤེགས་པ་སེར་སྐྱའི་གྲོང་ཁྱེར་སོགས་སུ་ལྗོངས་རྒྱུ་བའམ།
མ་ག་དྷ་བཟང་མོ་དང་གཟུགས་ཅན་སྙིང་པོ་སོགས་ཀྱིས་ཉན་ཐོས་ཀྱི་དགེ་འདུན་རྣམས་དང་བཅས་གདན་དྲངས་པ་བཞིན། དལ་བུས་བག་ཕེབས་པར་རིམ་བཞིན་ཕེབས་ཏེ་ཤར་སྒོའི་ནང་དུ་ཡབ་རྗེ་རྡོ་རྗེ་འཆང་གི་ཞབས་གཡས་བཏེག་པ་དང་ཆབས་ཅིག་དུང་མཁན་བརྩོན་འགྲུས་

བཀྲ་ཤིས་ནས་ཆོས་དུང་རིན་པོ་ཆེ། གསུང་གྱེན་དུ་འབུད་པ་སྟབས་མཚུངས་དགོས་པ་གོང་མའི་བླ་དུང་གྲགས་པ་སོགས། ཚོགས་མཐའི་ཁྲི་ཆེན་མདུན་ཐད་སྐུ་ཕྱག་གྲུབ་ནས་ནུབ་ཀྱི་སྒོ་ཆུང་བརྒྱུད་འཇམ་དབྱངས་ས་པཎ་གྱི་ཆོས་གསུངས་པའི་བཞུགས་ཁྲི་འཁོར་ལོ་གསུམ་ལྡན་ནམ།
མཁས་པ་ཟིལ་གནོན་ནམ། ཐང་མོ་ཆེར་གྲགས་པ་མཚན་མཆོག་གསུམ་ལྡན་གྱི་ཆོས་ཀྱི་ཁྲིར་ཞབས་སོར་འཁོད་ཟིན་ནས། ཚོགས་ཀྱི་ཆོས་སྤྱོད་མཚམས་བཞག་པ་དང༌།
ཡབ་རྗེ་རྡོ་རྗེ་འཆང་ཉིད་ནས་ཐམས་ཅད་མཁྱེན་པའི་གསུང་རབ་དྲི་མ་མེད་པ་ལ་ཕྱག་འཚལ་ལོ། །གསུངས་པ་དང་ཚོགས་པའི་མདོ་ཀློག་པ་ཤེས་སྙིང་བཟློག་པ་བསྔོ་སྨོན་མདོར་བསྡུས་གྲུབ་ནས། བན་ཚང་པ་རྣམས་བཞུགས་ཁྲིའི་མདུན་དུ་དབུ་བྱེད་ཆེ་བས་བསྐུལ་ལ་ཚོགས་པ་དང་བཅས་པས་མཎྜལ་ཚོམ་བུ་སོ་བདུན་མ་དབུ་ཆེས་སྤོས་རེང་བཙུགས་ཏེ་འབུལ་ཚིག་དང་བསྟུན་ཚོམ་བུ་རྣམས་སོ་སོར་ངོ་སྤྲད་ལ།
གང་གི་མཆོད་རྫས་མ་གདངས་མ་ཤིན་ཏུ་དལ་བ་བཅས་ཚར་བ་དང༌།
ཡབ་རྗེ་རྡོ་རྗེ་འཆང་ནས་སེམས་བསྐྱེད་གསལ་འདེབས་པར་མཛད་དེ། ཆོས་གསན་པའི་ཀུན་སློང་དང་བསྟན་བཅོས་རྩོམ་པ་པོའི་སྐུ་ཆེ་བའི་ཡོན་ཏན་སོགས་ཇེང་འདྲེན་པར་མཛད་དེ།
དཔལ་ལྡན་ས་སྐྱ་པཎྜི་ཏས་དབུས་གཙང་ཁམས་གསུམ་ཚོགས་ཆོས་སུ་གསུངས་པའི་བསྟན་བཅོས་ཆེན་པོ་ཐུབ་པའི་དགོངས་པ་རབ་ཏུ་གསལ་བའི་དབུ་ནས་བཟུང་སྟེ། སྦྱིན་པའི་ཕར་ཕྱིན་ཡན་ཆད་བསྩལ་བ།
མཚམས་རྣམས་སུ་ཇ་མཆོད་དང་ཇ་རྒྱབ་གོང་སྟོད། ཞབས་བརྟན་སོགས་ཆོས་སྡེ་དབུ་མཛད་

དང༌། བདེ་གླིང་དབུ་མཛད་བཅས་ཚོགས་དབུས་སུ་བཞེངས་ནས་བསྐུལ་བ་རྒྱུན་བཞིན་དེ་སྐབས་ཇ་འབྲས་སོགས་ཀྱི་ཐོག་རྒྱལ་ཁབ་ཆེན་པོའི་མི་སྣ་རྩེ་དྲུང་ཆེད་མངགས་ནས་གོང་ས་རྒྱལ་དབང་ཐམས་ཅད་མཁྱེན་པའི་བཀའ་ཡིག་ཕུལ་བ་ཡབ་རྗེ་མཆོག་ཁྲི་སྟེང་བཞེངས་ནས་གུས་འདུད་དང་བཅས་བཞེས་ཏེ།
བཞུགས་ནས་མཎྜལ་རྟེན་གསུམ་འགྱོགས་དར་ནང་མཛོད། དེ་སྐབས་སྔོན་ལམ་མཆོད་སྡོང་ཚབ་ཏུ་དངུལ་གྱི་འཁོར་ལོ་རྩིབས་བརྒྱད་མ།
ད་ལྟ་གདུང་རྟེན་ཤར་ན་ཡོད་པ་འདི་བཞིན་ཐོག་མར་ཕུལ་བ་ནི། བདག་ཅག་གི་སྟོན་པ་ལ་ལྷ་ཚངས་པས་གསེར་གྱི་འཁོར་ལོ་རྩིབས་སྟོང་ལྡན་པ་ཕུལ་ནས་ཆོས་འཁོར་བསྐོར་བར་གསོལ་བ་བཏབ་པ་ལྟ་བུ། རྟེན་འབྲེལ་ངོ་མཚར་ཅན་དང༌།
གཞན་ཚན་གྲངས་སོ་བདུན་ཙམ་གྱིས་མཚོན་སོ་སོར་གསེར་དངུལ་གོས་དར་བཟང་གོས་ཀྱིས་གཙོས་པའི་གནང་སྐྱེས་སྤམ་མཐོ་བ་དང༌། རྒྱལ་མཚན་མཐོན་པོ་ནས་ཀྱང་མཎྜལ་རྟེན་གསུམ་འགྱོགས་དར་ཁ་བཏགས་ཉིན་བདེ་མ་ཚན་པ་བཅུ་གཉིས་ཙམ་གྱི་སོ་སོའི་ཐོག་གསེར་དངུལ་ཐུམ་བཟང་ཇ་སོགས་ཀྱིས་གཙོས་པའི་ཁྲི་འབུལ་སོགས་བཏབ་ཅིང༌།
དེ་ནས་བཀའ་ཆོས་འཕྲོས་སྩོལ་གྲུབ་ནས་སྒོ་ཆུང་ཤར་བརྒྱུད་གཞི་ཐོག་ཏུ་ཕེབས་ཚུལ་གོང་བཞིན།
ཉིན་གཉིས་བར་གཞི་ཐོག་ནས་ཕེབས་ཚུལ་སོགས་མཛད་སྒོ་ཕལ་ཆེར་གོང་དང་འདྲ་བ་ལས་ཡབ་རྗེ་མཆོག་ནས་སེམས་བསྐྱེད་གསལ་འདེབས་ནས་ཙམ་སྐུ་གསུམ་ཡེ་ཤེས་ཀྱི་རྣམ་བཞག་ཡན་བར་སྐབས་རྣམས་སུ་འདི་ག་ས་གཞུང་བླ་བྲང་ཁག
མཁན་ཕྱག་གཉེར་གསུམ། ཆོས་སྡེ་ལྷོ་བྱང་ལས་

སྣེ་དང་བསྒྲིགས་པ་ཡན་སྤྱི་དང༌། བྱང་པ་བན་ཚང་བསྙེན་སོང་སྤྱི། སྟོད་སྨད་བླ་ཁག་དྲུང་རིགས་སེར་སྐྱ། གསོལ་གཟིམ་སོགས་སོ་སོ་ནས་སྔོན་ལམ་དེབ་གསལ་བཞིན་གྱི་ཁྲི་འབུལ་ཚན་གྲངས་སོགས། སྔོན་དུ་དེབ་ཤེར་དང་མཚན་དོད་སོགས་ཀྱི་ལྗགས་བཀོད་དང༌།
མདོས་ཟབ་སྐབས་ཀྱི་གྱོན་བཤེར་སོགས་ཁུ་བོ་རིན་པོ་ཆེ་དེ་ཉིད་ནས་མཛད་སོང་བ་དང༌། དེ་སྐབས་འབུལ་བ་རྣམས་སྒོ་ཆུང་ཤར་ནས་བཞུགས་ཏེ། བཞུགས་ཁྲི་བདུན་ནས་གསང་སྒོ་བརྒྱུད་མཛོད་པ་སོགས་བཞུགས་ཁྲིའི་མདུན་དུ་ལང་སྟེ་འབུལ་ལེན་ཕལ་ཆེར་ཁྲོམ་དབང་བཞིན།
ཉིན་གསུམ་པར་གཞི་ཐོག་ནས་ཕེབས་ལུགས་ཆོས་གསུང་ཚུལ་རྣམས་གོང་བཞིན་ལ། ཁྲི་འབུལ་བ་སྐུ་ཞང་དྭགས་པོ་ལྕང་ར་བའི་ངོ་ཚབ་ཞབས་ལྷོ་རྗེ་བཙུན་ཚེ་ལྷ་དབང་མོ་དེ་ཉིད་དང༌།
སྐུ་ཞང་སྙིང་རི་བ་དང༌། ལྷ་རི་རྩེ་པ་སོ་སོའི་སྐུ་ངོ་རྣམས་གཟབ་མཆོར་དང་ལྡན་པས་ཁྲི་འབུལ་རྒྱ་ཆེ་བར་བཏེག་ཅིང༌།
གཞན་ཡང་ཉིན་སྔོན་མ་རྣམས་སུ་མ་བྱུང་བའི་ཉེ་འཁོར་ས་དགོན་ཁག་མང་སོགས་མང་དག་ཚང་མས་མཇུག་ཏུ། མཁན་ཟུར་བཀྲ་ཤིས་ཆོས་འཕེལ་དེ་ཉིད་ནས་འཕར་དུ་ཇ་འབྲས་ཐོག་ཞབས་བརྟན་རྡོ་རྗེའི་རེ་ཁ་མཎྜལ་རྟེན་གསུམ་འགྱོགས་དར་ཁ་བཏགས་ཉིན་བདེ་མ།
གཞན་ཡང་སྐུ་ངོ་རྣམས་ལ་རྟེན་དོད་འགོ་དར། འདུས་ཚོགས་ལ་དར་འགྱེད། གཞུང་འབུལ་ད་ལྟ་ཟབ་རོལ་གྲས་མཁན་བཀྲས་ཆུང་བ་འདིས་མཚོན་ཚན་པ་ཟངས་རྐྱེན་ཉི་ཤུ་ཐམ་པར་ཁ་བཏགས་གཉིས་རེ་བཏགས་པ།
གཞན་ཡང་ཇ་འཁོར་རྣམ་རིགས་གསེར་དངུལ་སོགས་འདི་ཁ་

ལྕོག་སྤེལ་གྱི་ཤག་ཆས་ཕྲན་ཙམ་མ་གཏོགས་ཕལ་ཆེར་འབུལ་གནང་མཛད་ཚུལ་མཁན་ཆེན་དེ་ཉིད་ཀྱི་རྣམ་ཐར་ནང་གསལ་བ་བཞིན་སྤམ་མཐོ་བར་འབུལ་བར་མཛད། དེ་ཉིན་བཀའ་ཆོས་སྔར་འཕྲོས་ནས་སྦྱར་བྱང་བར་ཡོངས་སུ་རྫོགས་པར་གྲུབ་ནས་རྒྱ་མཚོ་དཔོན་སློབ་ཀྱིས་མོལ་གཏམ་རྫོགས་ནས་ཁུ་བོ་སྐུ་མཆེད་གསུམ་དང་ངོས་རང་བཅས་བཞི་ཁྲི་ནས་བབས་གནང་གིས།
བཞུགས་གདན་སྟེང་ཙོག་པུར་བཞུགས་ཁྲི་སྟེང་ནས་ཡབ་རྗེ་རྡོ་རྗེ་འཆང་གིས་གསུངས་བསྔོ་རྒྱས་པ་བསྩལ་གྲུབ་པའི་གུང་སེང་ལ་རྒྱ་ལས་བན་ཚང་པ་རྣམས་གཞི་ཐོག་ཏུ་ཕེབས།
སྐུ་གསུང་ཐུགས་ཡོན་ཏན་གྱི་རྟེན་དང༌། བཀྲ་ཤིས་རྫས་བརྒྱད་རྒྱལ་སྲིད་སྣ་བདུན་རོལ་སིལ་ས་པུར་སོགས་བཞེས་ཏེ།
གུང་སེང་འདུས་ནས་མཁན་པོ་ཁྲི་གདན་ཟུར་ཟུང་བདག་ཁྲིའི་སྐུ་འདུན་དང་ལྷོ་བྱང་ལས་ཚན་དང་གཞན་བན་ཚང་པ་རྣམས་བཞུགས་ཁྲིའི་མཐའ་བསྐོར་དུ་འཁོད་དེ། བསངས་སྦྱངས་སྔོན་འགྲོའི་ཡབ་རྗེ་སྐུ་མཆེད་རྣམ་སྣང་མི་བསྐྱོད་པ་འཇམ་དབང་སྐུ་མཆེད་རིན་འབྱུང་འོད་དཔག་མེད།
ངོས་ལ་དོན་གྲུབ་ཏུ་བསྐྱེད་ཆོག་མཛད་ནས་མཎྜལ་རྟེན་གསུམ། ཡོན་ཏན་གྱི་རྟེན་དུ་གསེར་བུམ། འཕྲིན་ལས་ཀྱི་རྟེན་དུ་ཞབས་སྟེགས་རྡོ་རྗེའི་རེ་ཁ།
ཆོས་དུང་རིན་པོ་ཆེ། རོལ་སིལ་རྣམས་ཕྱག་ཏུ་ཕུལ་ཙམ་རེ་དང༌། དེ་ནས་རྒྱལ་སྲིད་སྣ་བདུན། བཀྲ་ཤིས་རྫས་བརྒྱད་རྣམས་ཚེ་ཆོག་བཞིན་མཇུག་ཏུ་ཤིས་བརྗོད་རྒྱས་པའི་མཇུག་ཉིན་བདེ་མའི་རོལ་ཆེན་རྫོགས་ནས།
སྔོན་ལམ་གཙོ་ཐབ་པས་ཞྭ་གཡབ་དང༌། ཀི་སྒྲ་དེ་ནས་མཆོད་ཕྲེང་དྲུང་འཁོར་ཀོང་

གཞས་པའི་ཕེབས་བསུ་དང་བཅས་ཤར་སྒོ་ནས་རིམ་ཕེབས་ཀྱིས་གཞི་ཐོག་བསྐོར་ཏེ་མདུན་སྐས་བརྒྱུད་དེ་ནས་ཚོམས་དམར་དུ་རྒྱན་འགྲེམ་དཀར་སྤྲོ་བཅས་ཡོད་པར་ཕེབས་ཏེ། བླ་ཆེན་འཕགས་པ་རིན་པོ་ཆེའི་ཆོས་སྲིད་ཟུང་འབྲེལ་གྱི་བཞུགས་ཁྲི་པདྨ་ཅན་དུ་གྲགས་པར་ཡབ་རྗེ་རྡོ་རྗེ་འཆང་ངག་དབང་འཇིགས་མེད་དབང་རྒྱལ་རྡོ་རྗེ་འཆང་ཀུན་དགའ་སྙིང་པོ་ཉིད་མངའ་གསོལ་ཏེ།
ས་གཞུང་དང་གང་གི་སྐུ་མཆེད་གཅུང་པོ། གདུང་སྲས་རྣམས་དང༌།
རྗེ་བཙུན་ཡུམ། མཁན་མཛོད་གཉེར་གསུམ། ལྷོ་བྱང་ལས་ཚན་དྲུང་རིགས་གཏོར་ཟན་བཅས་ནས་སྔར་ལམ་མཇལ་དར་ཕུལ་ཏེ། དཔལ་ལྡན་ས་སྐྱ་པའི་ལུགས་གཉིས་ཀྱི་འཕྲིན་ལས་དབྱར་མཚོ་ལྟར་དཔལ་ཡོན་ཕུན་སུམ་ཚོགས་པ།
ཐམས་ཅད་དུས་གཅིག་ཏུ་འགྲིག་པར་གྱུར་ཏོ། །དེ་ནས་གསེར་ཕྲར་ཕེབས་ནས་མཁན་ཆེན་བཀྲ་ཤིས་ཆོས་འཕེལ་ནས་སྐུ་སྒེར་དུའང་སྐུ་ངོ་ཚང་མར་མགུལ་དར་སོགས་ཟབ་རྒྱས་གསུང་བཤད་བཅས་བསྟབས་པར་མཛད་སོང་བ་གཡང་རྩེ་ཁ་ཡི་ཡར་སྒྲོན་གྱུར།
འདི་སྐབས་ཡབ་རྗེ་རྡོ་རྗེ་འཆང་སྐུ་མཆེད་ལྷ་ཆེན་མཁན་པོ་ཁྲི་གདན་ཟུར། མདོས་ཟབ་བསྐོར་རྣམས་དེ་སྐབས་ཀྱི་བན་ཚང་དབུ་བྱེད་ཆེ་བ་ཆོས་བཟང་ལགས་བཅས་ནས་སྔོན་གྱི་དེབ་ཁག་དང༌།
ཆུ་ཡོས་སོགས་ཀྱི་ལམ་རྣམས་གོ་བསྡུར་གྱིས་བསྒྲིག་གནང་མཛད་ཅིང༌། སྔོན་ལམ་རྣམ་ཐར་རྣམས་སུ་གྲོལ་ཉིན་ཕྱག་མཛོད་ནས། ལྷ་ཁང་ཁག་ལ་མཆོད་ཚོགས་རྒྱ་ཆེ། མགོན་ཁང་རྣམས་ལ་སྤྱན་གཟིགས་འབུལ་མཚོན་རྣམས་ཁྲོ་ཁང་ཐོག་ནས་དཔོན་ཡིག་པའི་བཤེར་ཏེ་

གཏོང་དགོས་པ་དང༌། གཉེར་ཚང་ནས་ཚོགས་པ་དང་མངའ་ཞབས། དབུལ་ཕོངས་བཅས་པར་འབྲུ་འགྱེད། དེ་སྔ་གཉེར་དཔོན་དགེ་ཡར་སྐབས་ཀྱང་འབྲུ་འགྱེད་བརྒྱབ་སྟེ་འབོར་ལྷག་བསྡུ་སྐད་དུ་གྲགས་པ་སོགས་བྱུང་ཡང༌།
དེ་སྐབས་ངེད་རང་ན་ཚོད་ཕྲ་བས་མ་ཤེས་པ་ཡིན་ནམ་མཐོང་ཐོས་ཤེས་ཚོར་ནི་མ་བྱུང་ཞིང༌། འདི་སྐབས་གཞི་མ་གྲ་སྒྲིག་ལེགས་ཀྱང༌། བླ་ཁག་ཕུན་ཕོ་ཁོངས་གཏོགས་བཅས་ནས་ཞབས་བརྟན་ཁྲི་འབུལ་རྩ་ཆད་དུ་བཞག་པ།
གཞན་གང་ཡིན་ཡང་ཁོང་རང་ཕྱོགས་ཀྱི་མཛད་ཆེན་ཁྲི་ཕེབས་གནང་མཁན་སོགས་ལའང་གཏམ་དོན་གང་ཅིར་མ་བཏུབ་ཙམ་ཞིག་བྱུང་ངོ༌། །དེའི་སང་ནས་དགའ་སྟོན་གྱི་རིམ་པ་སྔར་ལམ་བཞིན་དྲུང་འཁོར་ཀོང་གཞས།
ཁྲིས་བྲག་དང་ཉེ་འཁོར་མཚོ་བཞི་ནས། སྤ་སྐོང་དང༌། རྒྱ་བཟའ་ཤབ་དམིགས་ཟུང་དང༌། རྩེ་གདོང་པ། དཔལ་རྩེ་བ། གཞུང་པ། ལ་ལྷོ། འབྲོག་ཁག་གསུམ་རྣམས་ནས་གཞས་ཆེན་ཉིན་ཟུང་རེ། དྲུག་ཅུ་ཐིལ་བའི་སྤ་སྐོང་ཉིན་ཟུང་དང༌།
ཆ་ཞབས། ཁམས་དྲུང་ཉིན་གཉིས་བཅས་ཟླ་བ་གཉིས་པའི་ཚེས་འགོ་བར་ཙམ་འགོར། གོང་ཚེས་རྣམས་ལ་དུས་མདོས་ཁྲི་ཕེབས་ཀྱི་གཏང་རག་རྣམས་ཀྱང་གནང་ཞིང༌། སྔོན་ལམ་ལ་རུ་མཚོན་གསར་པ་རེ་འཛུགས་གནང་ཡོད་ཚུལ་འདི་སྐབས་མགོན་ཁང་རྣམས་སུ་སྟག་གཟིག་ལྤགས་རིགས་གོ་མཚོན་སོགས་སྣ་རེ་གསར་སྦྱོར་དང༌།
སྐྱེད་ལྷས་སུ་ཕྱག་མཚན་ཐོད་ཕྲེང་དང༌། བསམ་བརླིང་དུ་བྱ་མོ་ནག་མོ་སོགས་འབུལ་སྦྱོར་མཛད།
འདི་ལོར་འཆམ་གཟིགས་

གྲོལ་མཚམས་སུ་ཁུ་བོ་རིན་པོ་ཆེ་རྟ་ནག་སྒྲོལ་མ་ཕུག་ཏུ་ཆིབས་སྒྱུར་དང༌། འདི་ལོར་ཁྲི་ཕེབས་ཀྱི་མཇུག་སྔར་ལམ་རིལ་སྒྲུབ། ལྷ་མཆོད་ཕུར་སྒྲུབ་བཅས་ཟབ་མ་གནང་བར། ཡབ་རྗེ་རྡོ་རྗེ་འཆང་ཉིད་རིལ་སྒྲུབ་སློབ་དཔོན་དང༌།
དེ་གྲོལ་ནས་སྣྲོན་ཟླའི་ཚེས་འགོ་གཟའ་ཚེས་དགེ་བ་ནས་བཟུང་། ངོས་རང་། སྲིང་མོ་པདྨ་འཕྲིན་ལས་ཟུང་དང༌། ཆོས་སྡེ་ལྷོ་བྱང་སྒྲིགས་གཞོན་གྲས་དང༌། ཆོས་ལྷུན་པ། གློལ་སྨོན་ཐང་པ།
མདོ་སྨད་ཟུར་སྦུག ལྷ་འབྲི་རི་ཁུད། སི་རོང་ཀ་བཞི་དགོན་པ་རྣམས་ཀྱི་གྲྭ་རྒྱུན་དང༌། ཁམས་ཞབས་ཐང་བླ་མ་བཅས་ལྔ་བཅུ་སྐོར་ལ། འཕགས་ཡུལ་གྲུབ་ཐོབ་ཀུན་གྱི་གཙོ་བོ་རྣལ་འབྱོར་དབང་ཕྱུག་དཔལ་ལྡན་བིརྺ་པའི་བཞེད་གཞུང་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཉམས་བཞེས་ཀྱི་གཙོ་བོ་གསུང་ངག་རིན་པོ་ཆེ་འདི་ལ་ཚོགས་སློབ་གཉིས་སུ་བཞེད་པ་ལས་ཚོགས་བཤད་ལན་བཞི་པའི་སྔོན་འགྲོ་སྣང་གསུམ་ཁྲིད་ཀྱི་བླ་མ་བརྒྱུད་པ་ཕལ་ཆེ་བའི་རྣམ་ཐར་གྱི་ལུང་དང༌།
དེ་ནས་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་སློབ་མ་རྗེས་འཛིན་བཅས། ལྷ་ཆེན་ཕུར་ཁང་དུ་གོས་སྐུ་དང༌།
ལམ་འབྲས་བླ་བརྒྱུད་གོས་ཡོལ་ཆེན་མོར་གྲགས་པ་སོགས་ཞལ་ཕྱེ་དང་འབྲེལ། སྣ་ལྔའི་མཆོད་ཚོགས་བརྒྱ་ཕྲག་བརྒལ་བ་དང་བཅས་པའི་དྲུང་དུ་བསྩལ་ཞིང༌། དེ་ནས་སློབ་མ་རྣམས་ལ་བསགས་སྦྱང་གི་དམིགས་རིམ་རྣམས་འབོག་གནང་མཛད་དེ།
དེའི་སང་ནས་བཟུང་ཡབ་རྗེ་རྡོ་རྗེ་འཆང་དེ་ཉིད་ལྗགས་བསྙེན་ཁ་གསོར་བཞུགས་སྐབས། ངོས་ཅག་སློབ་མ་

རྣམས་སྐྱབས་སེམས་ཡིག་བརྒྱ། མཎྜལ་རྣམས་ཐུན་བཞིར་བཅད་དེ་གང་ཡོང་བགྱི་བར་ངོས་དང་སྲིང་མོ་སོགས། རྗེ་བཙུན་གོང་མའི་སྒྲུབ་གནས་བྱས་འགྱུར་ཏུ་ཕྱིན་ཏེ་གང་ཡོང་བགྱི་ཁུལ་བྱས། དེ་ནས་སྔགས་ལམ་གྱི་ཐོག་མར་རྒྱུ་དབང་རྡུལ་ཚོན་གྱི་དཀྱིལ་འཁོར་དུ་ཕྱག་ཆ་མཆོད་ཆས་ཟབ་མ་བཅས་ཐོབ།
དེའི་སང་ནས་བཟུང་རྒྱུད་གསུམ་སྔོན་འགྲོ་རྣམས་དང༌། དངོས་གཞི་ལྟ་ཁྲིད་སྐབས་དམ་ཚིག་རྣམ་བཤད་ཕྱི་བསྐྱེད་རིམ་སྐབས་རྣམ་བཤད་གསང་ཆེན་བསྟན་པའི་འོད་ཕྲེང་སྟེང་ནས་ཐོས་བསམ་གྱིས་སྒྲོ་འདོགས་གཅོད་པར་མཛད།
དེ་ནས་རྡོ་རྗེ་སློབ་དཔོན་རྡོ་རྗེ་སྐུའི་དཀྱིལ་འཁོར་དུ་དབང་བསྐུར་བ་ཐོབ་པ་ནས་བཟུང༌། ལམ་དུས་ཐུན་གཉིས་རེ་ཆག་མེད་བགྱིས་པ་དང༌།
ནང་དཀྱིལ་ལ་ཐོས་བསམ་གྱིས་སྒྲོ་འདོགས་གཅོད་པ་རྣམ་བཤད་ཀྱི་སྟེང་ནས། གསང་དབང་འགོར་བདག་མེད་མའི་བྱིན་རླབས་འདུས་པ་ཐོག་མཐའ་བར་གསུམ་གྱི་ཉམས་ཁྲིད་བཅས་གོང་འོག་ཚང་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་ཡིག་ཆའི་སྟེང་ནས་བསྩལ།
ཡང་ཡིག་སྟེང་གོང་འདྲ་ནས། ལམ་ཟབ་ཕྱི་ནང༌། རྣམ་འཇོམས་བིར་ལུགས། རྟེན་འབྲེལ་སྲུང་བ་རྣམས་ཀྱི་བྱིན་རླབས།
སྒྲུབ་པ་ལུང་སྦྱིན་གསང་བཅུའི་རྒྱས་བཏབ་བཅས་བསྩལ། གཞན་ཡང་སྣང་གསུམ་སྐབས་སོགས་ལ་རྗེས་གནང་ཟུར་བཀའ་སྒྲུབ་ཐབས་བརྒྱ་རྩ་ཡོངས་རྫོགས་དང༌། ཇོ་ལུགས་སྒྲོལ་མ་ཉེར་གཅིག ཟུར་བཀའ་འཇམ་དབྱངས་དམར་སེར།
འཇམ་དབྱངས་སྨྲ་སེང༌། འཇམ་དཀར། རྟ་མགྲིན་ལྕགས་རལ། གུར་དྲག་རྟ་ཕྱག་ཁྱུང་གསུམ།

འབྱུང་འདུལ། འཇམ་ནག་གནད་བཅུ་གཅིག་སྒོམ་ལུང་དང་བཅས་པ། རྣམ་རྒྱལ་ལྷ་དགུ། རྣམ་འཇོམས། རི་ཁྲོད་མ་སེར་མོ། དམར་པོ་སྐོར་གསུམ་ཐུན་མོང་བ། གྲྭ་སྔོན་ཛམ་དམར། ཛམ་སེར་ནག མགོན་དཀར། གུར་མགོན་ཁྲོ་བཅུ་ཐུན་མོང་མ་ཡིན་པ།
སྔགས་འཆང་ཆེན་པོའི་ཡིག་སྟེང་ནས་གུར་ལྷ་བརྒྱད། ཞལ་བཞི་བསྙེན་དུས། དུར་ཁྲོད་བདག་པོ། དཀར་བདུད་རྣམས་ཀྱི་རྗེས་གནང༌། གྲོལ་ཉིན་ཚེ་དབང་བླ་མ་ཞི་ཁྲོ་བཅས། གྲོ་བཞིན་ཟླ་སྐེད་ཙམ་ལ་གྲོལ་བར་ཚོགས་འཁོར།
གསུང་བསྔོ་རྒྱས་པ་བཅས་བསྩལ་བ་དང༌། དེ་ནས་དབང་ཆེན་དཔལ་ཆེན་རྡོ་རྗེ་གཞོན་ནུའི་སྟོད་ལས་བྱང་ཆུབ་བསྒྲུབ་དབང་དང༌།	སྨད་ལས་དྲག་པོ་སྒྲོལ་དབང༌། ཐམས་ཅད་རིག་པ་དང་ཚེ་དཔག་མེད་ལྷ་དགུའི་དབང་ཆེན་སོགས་བསྩལ།
རྒྱུད་གསུམ་སྐབས་རྒྱབ་ཆོས་ལྗགས་ལུང་དུ་ལྷ་ཆེན་ཆོས་སྤྱོད་རབ་གསལ། རྡོ་རྗེའི་གཞོན་ནུའི་མངོན་རྟོགས་རྒྱས་པ་ཕུར་ཆེན་དུ་གྲགས་པ་དང༌།
ཕུར་དཀྱིལ་ཨ་མེས་ཞབས། བསྙེན་སྒྲུབ་གསལ་བྱེད་དང༌། ཕུར་བཟློག་རྣམས་ས་ལོ། གཏོར་བསྔོ་ཆེན་མོ་སྔགས་འཆང༌། ཀྱཻ་རྡོ་རྗེ་སྒྲུབ་དཀྱིལ་ཨ་མེས་ཞབས། བསྐང་གསར་དུ་གྲགས་པ་དང༌། དྲུག་ཅུ་པའི་གཏོར་བཟློག་ས་ལོ་བསྟོད་སྙིང་དུ་གྲགས་པ་རྣམས་དང༌།
ཚེ་ཆོག་དང༌། ཀུན་རིག་དཀྱིལ་ཆོག་ལྷ་སྤར་རྣམས་ཀྱི་ལུང་སོགས་རྒྱ་ཆེར་བསྩལ། ཕུར་སྒྲུབ་སྔོན་རྗེས་རྣམས་ལ་ཡབ་རྗེ་རྡོ་རྗེ་འཆང་དེ་ཉིད་ཀྱང་ཚོགས་ཕེབས་གནང་ཞིང༌།
གཞན་འདི་ལོ་ལམ་འབྲས་ཡོད་སྟབས་སློབ་དཔོན་གནང་མ་ཐུབ། དེ་ནས་ཟླ་བ་བརྒྱད་

པའི་ཉེར་གསུམ་ནས་ངོས་རང་ཀྱཻ་རྡོ་རྗེ་གཞི་བསྙེན་ལ་སྡོད་རྒྱུར་ཡབ་རྗེ་རྡོ་རྗེ་འཆང་དེ་ཉིད་ཀྱང་ཕེབས་ཏེ། སྔོན་འགྲོ་གཏོར་མ་བགེགས་སྐྲོད་སོགས་བསྩལ་ཏེ་གང་ཅིར་སྤང་བླང་བགྱིད་དགོས་རྣམས་བཀའ་བཀོད་ལྷུག་པར་སྩོལ།
ཟླ་བ་དགུ་པའི་ནང་ཡབ་རྗེ་མཆོག་སོགས་ཞུགས་ཐབས་གཞི་ཐོག་ཏུ་ཕེབས། དུས་མདོས་སློབ་དཔོན་ཡང་གནང་ཞིང༌། ཤིང་བྱ་ཟླ་བ་དང་པོའི་ཚེས་བཅུ་དགུ་ལ་གཅུང་པོ་གདུང་སྲས་འཇམ་དབྱངས་བཟང་པོ་དེ་ཉིད་སྐུ་བལྟམས།
འདི་སྐབས་པཎ་ཆེན་བསྟན་པའི་དབང་ཕྱུག་གི་རྣམ་འཕྲུལ་དང༌། རྗེས་ལ་བདག་ཁྲི་ཀུན་དགའ་བསོད་ནམས་ཀྱི་སྐྱེ་སྤྲུལ་རེད་ཟེར་བ་བྱུང་སོང་ཡང༌། དོན་ལ་སྐྱེས་སྦྱངས་ཀྱི་ཡོན་ཏན་ལ་བརྟགས་ན་སུའི་རྣམ་འཕྲུལ་ཡིན་བྱས་ཀྱང་ཆོག་གོ།
།ཟླ་བ་གསུམ་པའི་ནང་ཞུགས་ཐབས་སྒྲོལ་ཕོར་ཕེབས། ངོས་ཀྱི་གཞི་བསྙེན་གྲོལ་ཏེ། སྔར་ལམ་མཚམས་སྟོན་སོགས་ཟབ་པར་བཀའ་དྲིན་བསྐྱངས་སོང༌།
ཞག་ཤས་ནས་ཁུ་དབོན་རིན་པོ་ཆེ་ཕེབས་འགྲུལ་འཁོར་བའི་དགའ་སྟོན་དང་འབྲེལ་འཆམ་གཟིགས་བཀའ་བསྟན་གསུང་སྒྲོགས་ཞག་བདུན་སོགས་འཕར་དུ་གནང༌། སློབ་དཔོན་དབུ་ཆེ་ཆོས་བཟང་དེ་ཉིད་ནས་ཕལ་ཆེར་མཛད།
འདིར་ལོ་ཕུར་སྒྲུབ་སློབ་དཔོན་མཛད་པ་ནས་བཟུང་དབུས་ཕེབས་སོགས་ཀྱི་སྐབས་མ་གཏོགས་ཕལ་ཆེར་མཛད། མེ་ཁྱི་ལོར་ངོས་རང་ལ་ལམ་འབྲས་བགྱི་དགོས་བཀའ་ཕེབས་ཀྱིས་ཁྲལ་འཇལ་ལྟ་བུ་ཐོག་མར་འཆད་སྐབས།
དབང་རྗེས་གནང་ཁྲིད་སོགས་ཀྱི་ཕྱག་ལེན་བྱེད་ལུང་རྣམས་ཡབ་རྗེ་སྐུ་མཆེད་གཉིས་ཆར་ལ་ཞུས་ཤིང༌། འདི་སྐབས་བདག་གིས་གྲུབ་དབང་རཏྣ་བྷ་དྲ་

ཉིད་ཀྱང་བཞུགས་པ་སོགས་ལ་བཀའ་འདྲི་ནན་ཞུས་བགྱིས་ཏེ། གྱ་ཚོམ་དུ་མ་སོང་བ་བྱས་ཁུལ་ཡིན། མེ་ཕག་ལོར་ཡབ་རྗེ་རྡོ་རྗེ་འཆང་སྐུ་མཆེད་མ་ཡུམ་མཆོག་གདུང་སྲས་གཅུང་པོ་བཅས་དབུས་ཕེབས་སུ་ཆིབས་བསྒྱུར་བསྐྱང་རྒྱུར།
རྒྱལ་ཟླའི་ཚེས་མགོན་ཁང་ཁག་བཞི་གཟིམ་ཆུང་དབང་ཁང༌། རྒྱལ་པོ་དང། དཀར་མོ་བ་རྣམས་སུ་ལམ་གཏོར་སོགས་རིམ་མཛད་ཀྱིས་རྒྱལ་ཟླའི་ཚེས་བཅུ་དགུ་ལ་གོང་གསལ་སྐུ་ངོ་རྣམས་དང༌། ཕྱག་ཚབ་དྲུང་ཆེ་སོགས་ཕྱག་གཉེར་དྲུང་རིགས་རང་འདུས་བན་ཚང་པ་གསོལ་གཟིམ་སོགས་སྐུ་འཁོར་རྣམས་དང་བཅས་ཆིབས་རྡོག་ཐོན་པར།
ངོས་རང་སྐུ་ངོ་རྣམས་བགྲེས་གཞོན་གོ་རིམ་གྱིས་གཞི་ཐོག་བདུན་སྐས་གཤམས་སུ་སྐུ་གདུང་བགྲེས་པ་དང༌།
རྡོ་གཅལ་ཆེན་མོར་གདུང་སྲས་གཞོན་པ་རྣམས་དང༌། པུ་ཏྲའི་བཞུགས་ཁང་དུ་སྐུ་ངོ་བྱིངས་དང་འདིར་ཡོད་ཕྱག་གཉེར་དྲུང་རིགས་སོགས་ཀྱིས་མཇལ་དར། གཞི་ཐོག ལྷ་ཆེན་ལྕགས་རི་ཁ་བཅས་ནས་ཀི་སྒྲ་དུང་བཅས་དར་གྱིས་གཡབ་མོ་ལན་གསུམ་ཆིབས་པ་ཞལ་བསྒྱུར།
རྗེས་མར་ཁ་ཤས་རྟ་རྒྱུགས་ཀྱིས་ཡོང༌། ཕྱུག་དབུར་ཐབ་སྐྱེལ་དཀར་སྤྲོ་སོགས་བཅས་དེ་ནུབ་གར་ཕུར་བཞུགས། དེའི་སང་ནས་རིམ་བཞིན་དགོན་རྒྱས་ཞག་ཤས་བསུ་བར་གསོལ་རས་ཚན་གྲངས་ཉེ་འཁོར་དང༌།
སུམ་མདོར་ཕུན་གསུམ་ཆོས་སྡེ་བའི་སེར་ཕྲེང་དང་ས་མཇལ། མཇལ་སློག་ཚན་གྲངས་གསེར་ཇ་བཅས་ས་དགོན་གཞན་དུ་ཡང་འདིས་རིགས་བགྲེ།
དེ་ནས་ཚ་གཞིས་སུ་ཞག་དང༌། སང་ཉིན་ཟམ་གདོང་ཤབ་དམིགས་གཞིས་སྡོད་རྒན་

པོ་སོགས་རྟ་པ་སུམ་ཅུ་སྐོར་གཟབ་མཆོར་གྱིས་མཇལ་དར། དབང་སྟོད་དུ་གསོལ་ཚལ། དགེ་སྡིང་དུ་མི་སེར་ཕོ་མོའི་གཟབ་མཆོར་དང་བཅས་པའི་གཞས་བསུ། དགེ་སྡིང་མ་ཎི་བ་དབུ་བྱང་རྣམས་ནས་ཀྱང་ཕེབས་བསུ། ཊཱ་ཊི་བ་སོགས་ནས་སེར་ཕྲེང༌།
དེར་བཅག་མ་ཐོག་སྔར་ལམ་ལྟར་གཞིས་འབངས་སོགས་ནས་ས་མཇལ། གོང་གསལ་རྣམས་ནས་ཕེབས་སྐྱེལ་དང་བཅས་བྲག་སྐྱེད་རེགས་ཐབ་སྐྱེལ་སར་ཕེབས་སྐྱེལ་བའི་མཇལ་དར། གངས་ཅན་དུ་ཞག
སྣར་ཐང་དུ་ཚལ་གཞིས་རྩེ་བདེ་ལེགས་སུ་རྒྱལ་མཚན་མཐོན་པོ་བའི་ཐབ་བསུ་ཇ་ཞུས། རྩེ་ཤོད་གཉིས་ཀྱི་མགྲོན་གཉེར་ནས་འཚམས་དར། དེ་ནས་ཕེབས་བསུ་བ་རྩེ་དྲུང་བཞི་བཅས་བཞུགས་མཚེར་བདེ་ཤར་དུ་མཛད།
དེ་ནས་གནང་བརྡ་ཕུལ་ཏེ། ཀུན་གཟིགས་པཎ་ཆེན་རིན་པོ་ཆེ་ཐུབ་བསྟན་ཆོས་ཀྱི་ཉི་མའི་མཇལ་ཕྱག་ཏུ་སྟོན་འཁོར་ཚང་མ་ཕེབས། ཡབ་རྗེ་རྡོ་རྗེ་འཆང་དེ་ཉིད་ནས་སྐུ་ཕྱག་མཛད་པ་དང༌། ཀུན་གཟིགས་རིན་པོ་ཆེ་ཁྲི་སྟེང་བཞེངས་ཏེ་སྔོན་ལམ་ཐང་ཤད་ལན་གསུམ་སོགས་ཀྱང་གནང་སྐད་འདུག
མཎྜལ་རྟེན་གསུམ་འགྱོགས་དར་ནང་མཛོད་དངུལ་བུམ་ཇ་འཁོར་རྟ་སོགས་ཀྱིས་མཚོན་པའི་ཚན་པ་བདེ་འབྱུང་གི་གྲངས་ཁྲི་མཇལ་ལེགས་སྐྱེས་སུ་འབུལ་གནང་དང༌།
སྐུ་ངོ་གཞན་རྣམས་ནས་ཀྱང་འབུལ་མཚོན་འབུལ་གནང་གྲུབ་ནས། གསོལ་ཇ་འབྲས་དཀར་སྤྲོ་བཅས་དང༌། མཇལ་སློག་མགུལ་དར་བྱིན་ཐུམ་མཆོད་ཁང་ཁག་གི་གནས་གཟིགས་དངོས་སྐྱེས་ཀྱང་གཟབ་པར་ཕུལ་ཞིང༌།
བཞུགས་མཚེར་དུའང་ཟུར་ཆས་ཇ་འཁོར་མར་

ལྟང༌། འབྲས་ལྟང༌། དཀར་ནག་ཁོག་སོགས་ཟབ་རྒྱས་བསྟར། དེ་ནས་ཕེབས་སྐྱེལ་སྔར་བཞིན་གྱིས་ཆུ་ཤར་ཟམ་པ་བུད་ཙམ་ཐབ་སྐྱེལ་ཇ་འབྲས་འཚམས་དར་སོགས། གོང་གསལ་རང་རེའི་མཇལ་སློག་དང་གསོལ་རས་སོགས་མཛོད་དེབ་བཞིན་བསྩལ།
དེ་ནས་གསེར་ཅན་དང་ཉེ་བར་དགོན་ནས་སེར་ཕྲེང་རྟེན་དོད་སོགས་ཕུལ་བར་སེར་ཇ་མང་དོད་སོགས་གོང་བཞིན། དེ་ནས་སྤན་དུ་ཞག དེ་ནས་རྒྱ་མ་ཁ་སོགས། རོང་ཆེན་བརྒྱུད་དེ་ཕེབས། སྡེ་དགོན་སོ་སོར་སེར་ཕྲེང་ས་མཇལ་དང༌།
ཕར་ཡང་གསོལ་རས་མང་འགྱེད་སོགས་སྩོལ་བཞིན་པར་ལྷ་ལྡན་དང་ཉེ་བ་སྙེ་ཐང་བཞུགས་ཞག་ཏུ་གནས་ཤན་རྩེ་དྲུང་ཕེབས་འབྱོར་མདུན་རྒྱལ་ཁབ་ནས་ཐོག་མའི་གཟིགས་བཟོས་དཀར་སྤྲོ་ཤིང་འབྲས་སོགས་རྒྱ་དཔངས་ཆེ་བ་དང༌།
དེ་ནས་སྐྱེད་ཚལ་ཀླུ་སྡིང་དུ་དབུ་གུར་ཁྲི་གདན་དང་བཅས་གསོལ་འབྲས་སོགས་ཕེབས་ཐོག རྩེ་ཤོད་བཀའ་ཤག་སོ་སོའི་མགྲོན་གཉེར་ཕེབས་ཏེ་འཚམས་དར་བསྟར་བ།
ཕེབས་བསུ་བ་དྲུང་སེར་སྐྱ་སུམ་ཅུ་སྐོར་གྱིས་མཇལ་དར་ཕུལ་ཏེ། རིམ་ཕེབས་ཀྱིས་བཞུགས་མཚེར་ལྷ་ལྡན་རྡོ་རིང་དུ་མཛད། དེ་ནས་གནང་བརྡ་འབུལ་གནང་གིས་སྟོན་འཁོར་གྲུ་འཛིན་གཉིས་པའི་གཞལ་ཡས་ཁང་དུ།
གོང་ས་ཐམས་ཅད་མཁྱེན་པ་གཞན་དང་མཚུངས་ཟླ་མ་མཆིས་པ་རྒྱལ་མཆོག་བློ་བཟང་ཐུབ་བསྟན་རྒྱ་མཚོ་དང་སྲིད་སྐྱོང་དེ་མོ་ཧུ་ཐོག་ཐུ་བཅས་མཇལ་ཕྱག་ཏུ་མཎྜལ་རྟེན་གསུམ་མཇལ་དར་ནང་མཛོད། བཟང་གོས་ཇ་འབྲུ་སོགས་འབུལ་ཚན་དང༌།
སྐུ་ངོ་གཞན་ནས་ཀྱང་སོ་སོར་

འབུལ་ཚན་རྣམ་གྲངས་སྤམ་མཐོ་བར་ཕུལ་བར་མཛད་ནས། ཁྲིར་བཞུགས་དྲུང་རང་རེའི་འདྲེན་ཆས་གཏོང་སྲོལ་གསོལ་ཇ་འབྲས་སྡེར་བཅས་དང༌། དེ་ནས་ཕྱིར་ལུང་རྟོགས་རྒྱ་མཚོའི་གསེར་གདུང་ཐད་དུ་ཁྲི་བཅས་དཀར་དམར་སྤྲོ་སོགས་ཀྱི་གསོལ་སྟོན་རྒྱ་སྤམ་ཆེ་བར་བསྩལ།
དེ་ཉིན་འཕགས་པ་རིན་པོ་ཆེ་དང་གསེར་གདུང་ཁག་སོགས་ཀྱི་གནས་མཇལ་ཀྱང་མཛད་ཡོད་དམ་སྙམ། དེ་ནས་གཟའ་ཚེས་དགེ་བར་ཁྲི་མཇལ་དངོས་གཞིར། ཡབ་རྗེ་རྡོ་རྗེ་འཆང་སྐུ་མཆེད་གཉིས་ཕེབས་ཏེ།
སྔོན་ལམ་མཎྜལ་སྐུ་གསུང་ཐུགས་རྟེན་ཞབས་བརྟན་རྡོ་རྗེའི་རེ་ཁ་རྒྱལ་སྲིད་སྣ་བདུན་བཀྲ་ཤིས་རྫས་བརྒྱད་སོགས་ལ་གསུང་བཤད་དང་བཅས་འབུལ་བ་མཛད་སྲོལ་བཞིན་དང༌།
རྒྱ་རྡོ་བོད་རྡོ་གོས་ཡུག་སོགས་ཀྱིས་མཚོན་པའི་ཚན་གྲངས་བཅུ་ཕྲག་འདོད་ཡོན་གྱི་གྲངས་ལྡན་འབུལ་དགོས་ཀྱང་འདི་སྐབས་ས་གཞུང་མཁོས་ཞན་པས་སྔོན་དུ་ཆག་ཞུས་ཕྱེད་ཆག་ཕྱེད་སྒྲུབ་ཞུས་འཐུས་དོན་སྨིན་བྱུང་བ་བཞིན་འབུལ་གནང་མཛད།
སྲིད་སྐྱོང་ལའང་མཎྜལ་རྟེན་གསུམ་འགྱོགས་དར་ཨ་ཤེ་ཚན་གྲངས་བཅས་འབུལ་བར་མཛད་ནས། གསོལ་སྟོན་སོགས་མཇལ་ཕྱག་བཞིན་བསྩལ། དེ་ནས་བཞུགས་མཚེར་དུ་ཕེབས་ནས་བཀའ་ཤག་སོགས་ལ་འབུལ་ཚན་རྣམས་མཛོད་པས་ཕུལ་ཞིང་གོང་མ་ཆེན་མོའི་སྐུ་ཚབ་ཨམ་བན་ལྷན་རྒྱས་མདུན་སྐུ་མཆེད་གཉིས་ཆར་ཕེབས་ཏེ།
ཕར་ཚུར་རྒྱ་ལུགས་ཆིང་ངར་དང༌། འབུལ་ཚན་རྣམས་བསྟབས་ཏེ། ས་ཞྭ་བཞེས་མུར་ཁྱེལ་བཞུགས་མཛད་ནས་བཀའ་མོལ་མཛད་སྐད་འདུག
དེ་ནས་བསྟན་གླིང་སྲིད་སྐྱོང་སྒེར་མཇལ་སོགས་

ལའང་ཕེབས་ཤིང༌། འབུལ་མཚོན་བསྟར། གཞུང་ས་ཆེན་པོ་ནས་སྔ་བར་ཕྱི་གསུམ་གྱི་ཟུར་བཟོས་རྒྱ་དཔངས་ཆེ་འབུལ་བར་བཀའ་བློན་ཚང་མ་ངོ་ཕེབས་ཀྱིས་གསོལ་ཇའི་ཐོག་བཀའ་མོལ་ལྷུག་སྩོལ་དང་ལེགས་དར་མཚམས་ལྟབས་མ་འབུལ་བར་མཛད།
དེ་ནས་གཞུང་ས་མཆོག་ནས་བསྟན་སྲིད་ཞབས་བརྟན་བསྒྲུབ་གནང་དགོས་རྒྱུའི་བཀའ་ཕེབས་བཞིན། ཨེ་ཝཾ་ཚོམས་ཆེན་དུ་རྡོ་རྗེ་ཕུར་པའི་གཏོར་བཟློག དགྲ་དམ་ཕུང་གསུམ་མནན་པ། གུར་མགོན་གཡུལ་མདོས།
གདུགས་དཀར་བཟློག་མདོས་རྒྱལ་ཆེན་གཡུལ་མདོས་རྣམས་བདུན་ཕྲག་རེ་སོང་ནས་ཟོར་འཕེན་མཛད་པ་སོགས། ཟླ་བ་བཞི་ལྔ་ནང་རྗེ་བཙུན་རིག་བྱེད་སྔོན་མོའི་ཆར་འབེབས་ཐོར་རེ་དགོས་པ་བྱུང་ཞིང༌།
བསྟན་གླིང་དུ་སྲིད་སྐྱོང་མཆོག་ནས་གུར་ཞལ་བསྐང་འཕྲིན་དང༌། ཕུར་བཟློག་སྲི་གནོན་སོགས་ཞུ་གནང་མཛད་ཅིང༌། གཞན་ཡང་ར་ཤག ལྷ་ཀླུ་དགའ་ཚལ། དག་གྲུམ། ཡབ་གཞིས་གླང་མདུན་པ་སོགས་ནས་ཀྱང་སྐུ་མཆེད་གཉིས་ཆར་གདན་ཞུས་ཀྱིས་ཚེ་དབང༌།
བྱད་གྲོལ། གཏད་ཧྲུལ་དྲག་པོ་གསུམ་གྱི་དབང་སོགས་མཛད་ཅིང༌། འབུལ་བ་ཡང་ཟབ་པར་ཕུལ། གཞན་ཡང་གདུལ་བྱ་གང་ལ་གང་འདུལ་གྱི་འགྲོ་བ་རྣམས་ཐར་པ་དང་ཐམས་ཅད་མཁྱེན་པའི་ལམ་ལ་བཀྲི་བར་མཛད་ཟིན་ནས།
གཞུང་ས་མཆོག་ཏུ་དགོངས་ཞུ་དང་གནང་བརྡའི་སྙན་སེང་དང་བཅས་ཐོན་ཕྱག་ཞུ་གནང་གིས་མཇལ་སློག་དངོས་སྐྱེས་ཀྱང་ཟབ་པ་སྩོལ་ཐོག་གདན་ས་བར་གྱི་སྣེ་ཤན་དུ་རྡོ་རིང་ཞབས་སྡོད་པ་མངགས་གནང་དང༌།

འདི་ལོ་གཞུང་ས་མཆོག་ནས་ལ་ཁོངས་སྤེལ་ལེགས་གཞིས་ཀའི་བཀའ་རྙིང་གང་ཡོད་མཆོད་རྒྱུན་རྟེན་དུ་འབུལ་སྦྱོར་མཛད་པ་སོགས་བཀུར་བཟོས་ཆེ་བར་བསྩལ། དེ་ནས་ཟླ་བ་དགུ་པའི་ཚེས་ལ་དྲུང་སེར་སྐྱའི་ཕེབས་སྐྱེལ་བ་གོང་བཞིན་ལྷ་གདོང་ཤན་ཁ་དང་ཉེ་བར་གཞུང་ས་མཆོག་ནས་དབུ་གུར་སོགས་གོང་བཞིན་ཐབ་སྐྱེལ་དང༌།
རྩེ་ཤོད་བཀའ་ཤག་སོ་སོ་ནས་མགྲོན་གཉེར་ཕེབས་ཏེ་འཚམས་དར་བསྟར་བ་གོང་སྟེང་གོང་ས་ཐམས་ཅད་མཁྱེན་པའི་གསུང་མདུད་བཅས་བསྩལ།
དེ་ནས་རིམ་བཞིན་ཆིབས་བསྒྱུར་ཏེ། རྒོད་བཀག་ལ་བརྒྱུད་དེ་བསམ་ཡས་སུ་བཞུགས་ཞག་འཆམ་གཟིགས། ཆོས་སྐྱོང་སྐུ་ཕེབས་ཀྱི་བཀའ་བསྒོ། སྐུ་ཆས་དང་སྤྱན་གཟིགས་བསྩལ་བ།
རབ་གྲྭར་མང་འགྱེད། ཁྲོམ་དབང་སོགས་ལྷོ་གནས་དགོན་ཁག་ཕལ་ཆེར་དུ་དེ་བཞིན་གྱི་རྩེ་ཐང་འབྲས་གླིང༌། ཡར་ཀླུངས་བཀྲས་ཆོས། གྲ་ཕྱི་ནང༌། མདོ་ཆོས། རབ་སྨད། རྣམ་རབ། དགོང་དཀར་བཅས་སོ་སོར་འདོད་ཆོས་དང༌།
སྐྱ་སེར་བྱིངས་ལ་ཁྲོམ་དབང་མང་འགྱེད་ཆོས་སྐྱོང་སྐུ་ཕེབས་སོགས་དང་། བསམ་ཡས་མཆིམ་ཕུ་དང་གཡའ་མ་ལུང༌། ཡར་ཀླུངས་རྟེན་གསུམ་གནས་གསུམ་སོགས་སུ་མཆོད་འབུལ་ཚོགས་བརྒྱ་སོགས་བསྟན་དོན་དང་གདུལ་བྱའི་རེ་སྐོང་རྣམས་ཟིན་ཏེ།
གམ་པ་ལ་ནས་ཡར་འབྲོག་མཐར་ཆོས། རྒྱལ་རྩེ་གུར་གྲྭ་བཅས་གོང་གསལ་དགོན་ཁག་ཚང་མས་ཕེབས་བསུ་ཕེབས་སྐྱེལ་ཟབ་པ། ཐབ་བསུ་དགོན་ཁག་སོ་སོ་དང་ཉེ་བར་འདུས་ཚོགས་ནས་སེར་ཕྲེང༌།
ཆོས་སྐྱོང་སྐུ་ཕེབས་ཡོད་རིགས་རྣམས་ནས་ཕེབས་བསུ་

མཇལ་དར། བྱམས་འཐེན་ཡང་བྱེད། མི་སྡེ་རྣམས་ནས་གཞས་བསུ་སོགས་ཟབ་པར་ཞུས། དེ་ནས་པ་རྣམ་གཞིས་རྩེ་དང་ཉེ་བར་བཀྲ་ཤིས་ལྷུན་པོས་ཐབ་བསུ་ཕེབས་བསུ་བཞུགས་མཚེར་བདེ་ཤར། པཎ་ཆེན་རིན་པོ་ཆེ་མཇལ་ཕྱག་སོགས་གོང་འདྲ།
དེ་ནས་ཞག་ཤས་བཞུགས་ནས། བླ་བྲང་གཞུང་ནས་ཕེབས་སྐྱེལ་བདེ་ལེགས་སུ་ཐབ་སྐྱེལ་སོགས་གོང་བཞིན་ཡར་ལམ་ངོར་ཨེ་ཝཾ་ཆོས་ལྡན་ནས་གདན་ཞུས་ཕེབས་བསུ་སེར་ཕྲེང་སོགས་ཟབ་རྒྱས་དང་བཅས།
ཡབ་རྗེ་རྡོ་རྗེ་འཆང་སྐུ་མཆེད་ཟུང་དང་སྟོན་འཁོར་རྣམས་ཁང་གསར་བླ་བྲང་དུ་བཞུགས་ཤིང༌། ཡུམ་མཆོག་ནི་དགོན་པའི་ནང་ནག་ཆང་འགྲིམ་བཞུད་མི་ཆོག་པར་བརྟེན་སྔར་ལམ་བཞིན་རྒྱལ་སྒོའི་ཕྱིར་ཞིང་སྟེང་ཞིག་ཏུ་ཆ་ཐེར་ཕུབ་སྟེ་བཞུགས་སྐད་འདུག
ངོར་ཆེན་རྒྱལ་བ་གཉིས་པ་དེ་བཞིན་རང་ཉིད་ཀྱི་ཐུགས་རྒྱུད་ལ་སྡོམ་གསུམ་ཕྲ་ཞིང་ཕྲ་བ་ཐུགས་ཉམས་སུ་བསྟར་ཞིང༌། སློབ་བརྒྱུད་རྣམས་ལའང་དེ་བཞིན་དགོས་པའི་བཅའ་ཡིག་སོགས་མཛད་པར་བརྟེན།
དུས་སྙིགས་མ་འདི་འདྲ་ལ་ཡང་ཕྱག་རྗེས་ངོ་མཚར་ཅན་བསྟན་པའི་མིག་རྒྱན་ལ་ཕན་པ་འདི་འདྲ་ལ་ནི་ཁོ་བོས་ནི་རྗེས་སུ་ཡི་རང་ངོ༌། །དེ་ནས་འདུ་ཁང་ཆེན་མོར་ཚོགས་ཕེབས་ཀྱིས་ཚེ་དབང་དང་།
བླ་བྲང་སོ་སོའི་མཁན་ཞབས་རྣམས་ལ་འདོད་ཆོས། ཁྲུས་གསོལ་རབ་གནས་བསྐང་འཕྲིན་སོགས་རེ་སྐོང་རྣམས་གྲུབ་ཟིན་ནས། སྣར་ཐང་དང་གངས་ཅན་དུ་བཞུགས་ཞག གོང་གསལ་རྣམས་སུ་འགང་ཆེ་ཁ་རེ་མ་གཏོགས་པའི་འབུལ་ཚན་ཕུལ་བ་དང༌།
དད་སྦྱིན་རྣམས་ཀྱི་རེ་སྐོང་

རྣམས་རེ་རེ་བཞིན་བཀོད་ན་ཡི་གེ་ཧ་ཅང་མང་བས་གོང་གསལ་འགའ་ཞིག་ལ་མཚོན་ཏེ་ཤེས་པར་བྱའོ། །དེ་ནས་བྲག་སྐྱེ་རགས་ཀྱི་མས་ཙམ་ཤབ་གཞིས་རྒན་བུ་བཅས་ཀྱི་ཕེབས་བསུ་མཇལ་དར། བྲག་སྐོར་ཐབ་བསུ་དགེ་སྡིང་དུ་ཕེབས་མཚམས་གཟབ་མཆོར་ཅན་གྱི་ཕོ་མོའི་གཞས་བསུ་སོགས་སྔར་བཞིན་སེར་ཕྲེང་བཅས་དེར་བཅགས་ཞག་མཛད་ནས།
སྔོན་ཕེབས་བཞིན་གྱི་ཐབ་སྐྱེལ་ཕེབས་སྐྱེལ་བཅས། ཚ་གཞིས་སུ་ཞག འགོ་ཟླའི་ཚེས་བཅུ་བཞི་ལ་གར་ར་བཀྲ་ཤིས་དར་རྒྱས་སུ།
ཆོས་གྲྭ་རྣམ་གཉིས་ཀྱི་མཁན་ཆེན་ཆོས་བསྟན་འཛིན། མཛོད་པ་བསམ་ལྟེ་བའི་ཆོས་དཔལ་འབྱོར། གཉེར་དཔོན་བེ་ཤར་ཀུན་དགའ་བཟང་པོ་རྒྱ་ལས་ལྷོ་བྱང་ལས་ཚན། བླ་ཁག་ལས་བྱེད།
དྲུང་རིགས་སེར་སྐྱ་རྣམས་གཟབ་མཆོར་དང་བཅས་མཇལ་དར་ཕུལ་ཏེ་གར་ཕུར་བཞུགས་ཞག་ནས་འདི་གར་ཕྱིར་ལོག་བྱས། སང་ཉིན་ཚེས་བཅོ་ལྔའི་ཉིན་རྩེར་ཨ་སྤྲོ་ལ་རྩེར་ལྷ་བསངས་རྒྱས་པ། དེ་ནས་རིམ་ཕེབས་ཀྱིས་ཕྱུག་པོ་དབུ་རྩེར་དབུ་གུར་ཟབ་མ་ཐབ་བསུ་དཀར་སྤྲོ་ཇ་འབྲས་དང་ཕེབས་བསུ་བཅས་སྔར་ལམ་བཞིན་གདུང་སྲས་གཅུང་པོ་ངག་དབང་ལྷུན་གྲུབ་རྒྱལ་མཚན་ཕེབས།
དེ་ནས་གཞུང་ཞིང་ཆུ་ཁ་མར་དགོན་ནུབ་འཆམ་མགོན་བརྒྱད་དང་སྒྲོལ་ཕོ་ནས་གནོད་སྦྱིན་ཆེན་པོ།
རྒྱལ་པོ་སོགས་ཀྱི་ཕེབས་བསུ་མཇལ་དར་འཆམ་མགོན་རྣམས་ལ་སྙན་དར་སྒྲོན་པ་སོགས་མཆོད་ཕྲེང་བཅུ་གཅིག་གིས་མཚོན་པ་སོགས་ཟབ་རྒྱས། དེ་ཉིན་སྔ་དྲོ་གཞི་ཐོག་རྩེར་ངོས་རང་དང༌།
འདིར་ཡོད་བན་ཚང་པ་བཅས་ནས་ལྷ་བསངས་རྒྱས་པ།

རྩེ་ནས་བཀྲ་ཤིས་ཁྲ་རིང་དཔྱང་བ། ཁྱད་ལྷོའི་སྟེང་འཕྱར་དར་ཟབ་མ། དེའི་སྔོན་དུ་གཞི་ཐོག་རབ་གསལ་གཡབ་འཁོར་སྟེང་ཤོད་སོགས་ལ་ཚོན་རྩི་གསར་གཏོང༌། གཤམ་བུ་ས་ཡོལ་གདན་ཡོལ་གསར་བསྐྲུན་སོགས་ཞུ་སྒོ་རྣམས་བཀའ་འབྲེལ་ངོས་རང་ཁྲི་ཚབ་ཡིན་ཁུལ་དང༌།
མཛོད་གཉེར་སོགས་ལས་ཁུངས་རྣམས་དང༌། གོ་འདུད་ཀྱི་གྲ་སྒྲིག་བྱུང་སོང་བ་བཞིན་དགོངས་དགྱེས་ཀྱང་བྱུང་སོང་ངོ༌། །དེ་ནས་པུ་ཏྲའི་བཞུགས་ཁང་དུ་དྲུང་རིགས་སྐུ་ངོ་བྱིངས་ཀྱིས་མཇལ་དར།
མདུན་སྐས་གཤམ་དུ་ཕུན་གདུང་འཇམ་དབང་སྐུ་མཆེད་ངོས་རང་བཅས་ཀྱིས་མཇལ་དར་སོགས་ཕུལ་ཏེ། ཚོམས་དམར་གྱི་རྒྱ་མཐོང་བྱང་ལ་མུ་ཏིག་གི་ལན་ཛ་བྲིས་ཡོལ་སོགས་རྒྱན་འགྲེམ་ཟབ་མ།
དེ་ནས་ཡབ་རྗེ་རྡོ་རྗེ་འཆང་དེ་ཉིད་བླ་ཆེན་འཕགས་པའི་བཞུགས་ཁྲི་དང༌། སྐུ་གདུང་གཞན་པར་ཁྲི་ལྕོག་བཅས། གཞུང་གནས་ཤན་པར་གདན་ལྕོག་བཅས། ཡུམ་རྗེ་བཙུན་རྣམས་ཁྱད་བྱང་དུ་བཞུགས་ཡོད་དམ་སྙམ།
དེ་ནས་ཇ་འབྲས་ཐོག་ངོས་རང་མཛོད་པ་བཅས་ནས་མཎྜལ་རྟེན་གསུམ་འགྱོགས་དར་ཨ་ཤེས། དེ་ནས་སྐུ་ངོ་རྣམས་དང་མཁན་ཕྱག་གཉེར་གསུམ་སོགས་གཞིས་གཉེར་ཆུང་ངུ་ཡན་གྱི་སོ་སོའི་གོ་གནས་མཇལ་དར་ཕུལ།
དེ་ནས་གསོལ་སྟོན་རྒྱས་པ་གྲུབ་ནས་རྩེར་ཕེབས། དེའི་སྐབས་ཆ་ཁམས་གཞས་མ། ཀོང་གཞས་དང༌། འཆམ་མགོན་རྣམས་ལ་ཚོམས་ཆེན་དུ་བསྐང་བ་བརྒྱ་ཚར་གྲོལ་ནས་འཆམ་སྐུ་ཕེབས་སྐྱེལ་རྒྱུན་བཞིན།
དེ་ནས་མགོན་ཁང་རྣམས་སུ་གཏང་རག་སོགས་རིམ་བཞིན་མཛད་དོ། །འདི་སྐབས་ཀྱི་ལམ་རྣམས་ཕལ་

ཆེར་ཆུ་ལུག་ཡབ་རྗེ་པདྨ་བདུད་འདུལ་དབང་ཕྱུག་སྐུ་མཆེད་དང༌། ཆུ་ཡོས་རྡོ་རྗེ་རིན་ཆེན་དང༌། ཐེག་ཆེན་བཀྲ་ཤིས་རིན་ཆེན་སྐུ་མཆེད་སོགས་ཀྱི་དབུས་ཕེབས་སྐབས་ཀྱི་ལམ་ལྟར་མཛད་ཅིང་གཞུང་གནས་སོགས་ནས་ཀྱང་དེ་ལྟར་ཡིན་པར།
འོན་ཀྱང་དེ་སྐབས་སྒར་སྒྲིགས་གནང་སྲོལ་ཡང་ཕྱིས་སྟེང་ས་ཁང་ཁོ་ནར་བཞུགས་ལམ་བཞིན་མཛད་དོ། །འདི་ལོ་ས་གཞུང་བཀའ་འགྱུར་འཆར་ཅན་གྲོལ་ནས། གོང་གསལ་སྤེལ་ལེགས་བཀའ་འབྲུའི་ཐོག་ནས་བཀའ་འགྱུར་འཕར་མ་ཞག་གསུམ་དང༌།
བན་ཚང་པས་ཁྱད་བྱང་དུ་ཕུར་བཟློག་སྒྲུབ་ཞག་གསུམ་སོགས་འཕར་དུ་གནང༌། ས་བྱི་རྟ་ཟླའི་ཚེས་ཉེར་ལྔའི་ཉིན་གདུང་སྲས་གཅུང་པོ་གྲགས་པ་བློ་གྲོས་འཁྲུངས་པ་རིམ་བཞིན་འཁྲུངས་སྟོན་སོགས་གནང༌།
ལོ་འདིར་ངོས་རང་ཕུར་སྒྲུབ་བཤད་ལས་བགྱིས་རྒྱུར། སྔར་ལམ་བཞིན་རིལ་སྒྲུབ་ལྷ་མཆོད་ཕུར་སྒྲུབ་བཅས་ཟབ་མ་མཛད། འདི་ལོ་རིལ་སྒྲུབ་ཕུར་སྒྲུབ་སོགས་ཀྱི་སློབ་དཔོན་ཡབ་རྗེ་མཆོག་དང༌།
སློབ་དཔོན་གཞོན་པ་ཕུན་ཕོས་གནང༌། དེ་ནས་བསྟན་རིམ་མགོན་པོ་དྲུག་ཅུ་པ་སོགས་ཀྱི་ཟོར་འཛིན་བགྱིས་རྒྱུར་ཡབ་རྗེ་རྡོ་རྗེ་འཆང་གི་སྐུ་དྲུང་ནས་སྔོན་ཐོབ་ཟིན།
སླར་ཡང་དམ་ཚིག་གསོ་བྱེད་སོགས་སུ་ལམ་དབང་གུར་མགོན་ཁྲོ་བཅུ་ཐུན་མོང་མ་ཡིན་པ། གུར་ལྷ་བརྒྱད། བྲན་བདུད། པུ་ཏྲའི་ཟུར་བཀའ་སོགས་ཞུས་བསྩལ་བྱུང་ཞིང༌། འདི་ལོ་ཟླ་བ་གཉིས་པའི་ནང་ཙམ་ནས་བོད་ཕྱི་གཡུལ་འཁྲུག་འགོ་ཚུགས་ཏེ།
བཀའ་གུང་ལྷ་ཀླུ་དམག་བརྒྱབ་ཏུ་གྲོ་མོ་ངོས་ལ་ཕེབས་པ་སོགས་ལ་བཀའ་

ཡིག་འཚམས་ཞུ་ཕུལ་བར་གཟིམ་ཟུར་འཇམ་དབྱངས་ཐོན་ཏེ། སྟོན་ཆབ་སྐབས་ཕྱིར་འཁོར་གཞུང་ས་ནས་དམག་བཟློག་ཞབས་བརྟན་དུ་དྲང་སྲོང་ལོག་ཏྲིའི་གཏོར་བཟློག གདུགས་དཀར་བཟློག་མདོས་མགོན་མདོས་མགོན་ཁང་ཁག་ལ་བསྐང་འཕྲིན་སོགས་ཡབ་རྗེ་ཟུང་དང་བན་ཚང་པ་བཅས་ནས་མཛད་ཅིང༌།
ལྷག་པར་རྗེ་རིག་བྱེད་ལྷ་མོའི་བསྙེན་སྒྲུབ་ལས་གསུམ་ཡབ་རྗེ་རྡོ་རྗེ་འཆང་སྐུ་མཆེད་ཕུན་ཕོ་གདུང་སྲས་འཇམ་དབང༌། ལྷ་ཆེན་མཁན་པོ་བཅས་སོ་སོ་ནས་རྟགས་ཐོན་དགོས་རྒྱུར་བཀའ་ཕེབས་བཞིན་ཡབ་རྗེ་མཆོག་ནས་རྗེ་ཚར་ཆེན་གྱི་གནད་ཡིག་གངྒཱའི་ཆུ་རྒྱུན་ཇི་ལྟ་བ་བཞིན་སྡེ་དགེ་ས་དབང་བླ་མས་ནག་འགྲོས་སུ་མཛད་པ།
སྲིད་གསུམ་ཇི་ལྟ་བ་བསྙེན་པ་རྩ་སྔགས་འབུམ་ཕྲག་བརྒྱད་ཁ་སྐོང་སྦྱིན་སྲེག
སྒྲུབ་པ་ལས་སྦྱོར་བཅས་མཐར་ཕྱིན་པ་མཛད་ནས། དེའི་སྔོན་ཟླ་བ་བཞི་པའི་ནང་བསེ་མགོན་ཡིད་བཞིན་ནོར་བུའི་དྲུང་དུ་སྐུ་རྐྱང་གིས་གུར་མགོན་ཁྲོ་བཅུའི་བསྙེན་པ་བདུན་གཅིག་སོགས་མཛད་སྐབས།
འོད་གསལ་གྱི་ངང་དུ་ལྕགས་ཀྱི་ཧོམ་ཁུང་གྲུ་གསུམ་ནང་ཁར་སྟབས་རྒྱ་བདུན་ཅན་དུ་མ་ཚོགས་པའི་གཟིགས་སྣང་དང༌། སྔ་དྲོ་ཞིག་མི་རས་གོས་གྱོན་པ་ཁ་ཤས་ངེད་ཚོས་ལས་བྱས་པ་དོན་མེད་དུ་སོང་ཟེར་བ་སོགས་བྱུང་ཚུལ་རིང་མིན་ནས་ཆིངས་འགྲིག་སྟེ་རྒྱལ་ཁམས་བདེ་འཇགས་སུ་གྱུར་པར་བརྟག་གམ་སྙམ།
གཞན་ཡང་ལྷ་མོ་རིག་བྱེད་མའི་སྐོར་ལ་དངོས་ཉམས་སུ་གྲུབ་མཚན་དུ་མ་ཡོང་ཚུལ་གསུངས་པ་ལས་དངོས་སུ་གསུངས་པ་བཀའ་མ་གྲོལ་བས་བཞག
འདི་ལོར་དབྱར་ཁོ་བོས་གསོལ་བཏབ་

བཞིན་རྟ་མགྲིན་ཡང་གསང་དབང་ཆེན་དང་གནོད་སྦྱིན་རྩིའུ་དམར་པོའི་སྲོག་གཏད་སོགས་བསྩལ། དེ་ནས་དཔྱིད་ཆབ་སོགས་ལ་ཕེབས་སྐབས་དམག་སྐད་ཀྱང་ཕལ་ཆེར་ཆག དེའི་དགུན་ལོ་ངོས་ལ་ཕྱག་ན་རྡོ་རྗེ་གོས་སྔོན་ཅན་གྱི་རྗེས་གནང་སྔོན་འགྲོའི་རྣམ་སྲས་རིགས་ཅན་བཅོ་ལྔའི་རྗེས་གནང་དྲག་པོའི་བཀའ་བཏད་བཅས་བསྩལ།
ས་གླང་ལོ་འཇམ་དཔལ་དངོས་གྲུབ་རྒྱ་མཚོ་དང༌། ངོས་རང་ཟུང་ནས་ཕུར་སྒྲུབ་སློབ་དཔོན་ཐོག་མར་བགྱིད་རྒྱུར།
རིལ་སྒྲུབ། ལྷ་མཆོད། ཕུར་སྒྲུབ་ཟབ་མ་སོགས་ཀྱི་ཚོགས་དབུར་ཡབ་རྗེ་མཆོག་ཀྱང་རྟག་པར་ཕེབས། ལྕགས་སྟག་ཟླ་བ་དང་པོའི་ནང་བདག་གི་བླ་མ་མམ་ཏྲི་རཏྣ་བྷ་དྲར། ཚེ་དཔག་མེད་ལྷ་དགུ་སོགས་དབང་བྱིན་རླབས་འགའ་ཞིག་མཛད།
ལོ་དེའི་སྟོན་ཆབ་འཁོར་ནས་སྲིང་མོ་རྗེ་བཙུན་དངོས་གྲུབ་དབང་མོ་འཁྲུངས། ངོས་རང་ལ་ཞལ་བཞི་སྒྲུབ་དུས་ཐུན་མོང་མ་ཡིན་པའི་རྗེས་གནང༌། ཚེ་སྒྲུབ་གུར་བདུན་མའི་ལུང་སོགས་སྔོན་དུ་ཡོངས་རྫོགས་ཐོབ་ཀྱང༌།
སླར་དམ་ཚིག་གསོ་བྱེད་དུ་ཞུས་ངོས་ནས་སྒྲོལ་ཕོར་ཟླ་བ་གསུམ་ཞལ་བཞིའི་སྒྲུབ་བསྙེན་ལ་སྡོད་སྐབས་དང༌། དུས་མདོས་སློབ་དཔོན་ཡབ་རྗེ་རྡོ་རྗེ་འཆང་ནས་མཛད།
ལྕགས་ཡོས་ལོ་ནས་བཟུང་སྒྲོལ་ཕོའི་ཨར་ཟུག་ཚུགས་ཤིང༌། ངོས་རང་ཚ་གཞིས་སོགས་ལ་བསྐྱོད་སྐབས་དང༌། འདི་ལོར་ཕུར་སྒྲུབ་སློབ་དཔོན་ཡབ་རྗེ་མཆོག་ནས་མཛད། དགུན་ལོར་ཀུན་གཟིགས་རིན་པོ་ཆེ་ཁྲི་ཕེབས་ཀྱིས་གཙང་ཁུལ་བྲེལ་ཟིང་ལང༌།
འདིའི་སྐབས་གོང་མའི་སྐུ་ཚབ་བོད་བཞུགས་བློན་ཆེན་སྲིན་ཨམ་བན་དང༌། བོད་

ཀྱི་སྲིད་སྐྱོང་དེ་མོ་ཧུ་ཐོག་ཐུ་སོགས་གཙང་ཕེབས་ལ། འདི་ནས་ཀྱང་སྔར་ལམ་ཡབ་རྗེ་སྐུ་མཆེད་ལྷན་རྒྱས་དང༌། སྐུ་འཁོར་མཛོད་པ་བསམ་ལྟེ་བ། གཉེར་ཚབ་གཟིམ་ཟུར་འཇམ་དབྱངས། བན་ཚང་གསོལ་གཟིམ་སོགས་སྟོན་འཁོར་རྣམས་རྒྱལ་ཟླའི་ཉེར་དགུ་ལ་འདི་ནས་ཆིབས་རྡོག་ཐོན་ཏེ།
གར་ཕུར་བཞུགས་ཞག དེ་ནས་གཞིས་རྩེ་བར་གྱི་མཛད་སྒོ་རྣམས་ཕལ་ཆེར་དབུས་ཕེབས་བཞིན་ལ། འདི་ལོ་གངས་ཅན། སྣར་ཐང་རྣམས་གནས་གཟིགས་ལ་ཕེབས་སྐད་འདུག
དེ་ནས་གཞིས་རྩེར་བླ་བྲང་བཀྲ་ཤིས་ལྷུན་པོ་བས་ཕེབས་བསུ་ཐབ་བསུ་སོགས་ཕལ་ཆེར་དབུས་ཕེབས་བཞིན་བཞུགས་མཚེར་ཨོ་རྡོར་དུ་མཛད། དེ་ནས་གནང་བརྡ་སྙན་སེང་འབུལ་གནང་གིས། པཎ་ཆེན་བློ་བཟང་ཐུབ་བསྟན་ཆོས་ཀྱི་ཉི་མས་མཇལ་ཕྱག་མཛད་དེ།
མཎྜལ་རྟེན་གསུམ་འགྱོགས་དར་ནང་མཛོད་ཀྱིས་མཚོན་འབུལ་ཚན་རྣམས་ཕུལ་ཏེ། ཇ་འབྲས་གསོལ་སྟོན་བསྩལ་གྲུབ་ནས་དུམ་ཙམ་ཞིག་གཟིམ་ཆུང་དུ་འཁྱིལ་ཙམ་མཛད།
དེ་ནས་གནས་སྔར་གྱི་དེ་ཉིད་དུ་སྲིད་སྐྱོང་མཇལ་ཕྱག་ལ་འབུལ་ཚན་སོགས་བསྟར་གྲུབ་ནས་གཞུང་གནས་ནས་གསོལ་སྟོན་སོགས་བསྩལ། དེ་ནས་རང་གནས་སུ་ཕེབས། ཨམ་བན་སར་ཕེབས་རྩིས་ལ་ཝང་ཞུ་མཛད་པར་བླ་མ་གང་འདྲ་རེད་ཞེས་ཞིབ་དྲིས་ཀྱིས་བླ་མ་ས་སྐྱ་པ་ཡིན་ཚུལ་དང༌།
དེང་སྐབས་གོང་མ་ཆེན་མོའི་སྐུ་ཚབ་དང༌། གོང་ས་ཡབ་གཞིས་སོགས་ལ་མཇལ་ཕྱག་ཏུ་ཕེབས་ལུགས་བརྗོད་པ་ས་སྐྱ་པཎ་ཆེན་གྱི་རིགས་རྒྱུད་ངོ་མ་ཨེ་ཡིན་ཞེས་ཞིབ་དྲིས་ཀྱིས།
དེ་ལྟར་ན་ཚུར་ཕེབས་མི་དགོས། ངོས་རང་ཕར་

ཡོང་ཚུལ་བརྗོད་པ་ཡབ་རྗེ་སྐུ་མཆེད་ནས་གཞན་དག་ལ་བཀའ་འདྲི་གནང་བས་རྒྱ་མིས་དེ་བཞིན་ཟེར་བ་ཁོ་རང་ཚོའི་ལུགས་སྲོལ་རེད། སླར་ཡང་ཨམ་བན་ཆེན་པོ་ཚུར་ཆིབས་བསྒྱུར་སྐུ་ལས་ཆེ་བས་ངོས་མཆེད་ཕར་ཞབས་བཅར་ཞུས་ཆོག་པ་ཞེས།
ཝང་ཞུ་མཛད་པར་སྔོན་ཞུས་བཞིན་ས་སྐྱ་བླ་མ་ཞེས་པ་གནམ་བསྐོས་གོང་མ་ཆེན་མོའི་མཆོད་ཡོན་སྙིང་ཁུང་མཚན་ཆེ་བ་ཞིག་ཡིན་སྣང་བས་ངོས་ཕ་གར་སང་ཉིན་སླེབས་ཡོང་བརྗོད་པར་བརྟེན།
རྐུབ་ཁྲིའུ་དང༌། དྲལ་བན་དྲལ་སྐྱགས་སོགས་མང་དུ་གྲ་འགྲིགས་ཨང་གསར་མཛད་དེ། སླེབ་རང་མི་ཡོང་ངམ་གསུངས་མུར། ཨམ་བན་རང་དང༌། རྒྱ་མི་དཔོན་ཁག་གཡོག་འཁོར་སོགས་མང་དུ་ཡོང་བར། ཨོ་རྡོར་གྱི་ཁང་པ་དེ་བཞིན་མུན་སྲང་དང༌།
སྐས་བརྩེགས་ཐང་པོ་རང་མེད་པ་ཤ་སྟག་ཡོད་ཚོད་འདུག་པར། གཞུང་སྣེ་ཤན་དང་ཨོ་དྲུང་སོགས་རྒྱུགས་ཏེ་ཐམས་ཅད་ཀྱི་ལག་དུ་མེ་སྒྲོན་འཁྱེར་བས། སྟེང་དུ་ཐོགས་མེད་དུ་འོང་སྟེ།
རྒྱ་ལུགས་ཕྱག་འཚལ་སོགས་ཞུས། ཨམ་བན་རང་དང༌། དཔོན་ཁག་ཁ་ཤས་རྐུབ་བཀྱག་བྱས་ཏེ་བསྡད། ཡབ་རྗེ་རྡོ་རྗེ་འཆང་སྐུ་མཆེད་ཀྱང་ཁྱེལ་བཞུགས་དང༌། ས་ཞྭ་བཞེས་ཏེ་བཞུགས་ཐོག ཁོ་བོར་ཡག་པོ་བལྟས་ཏེ།
བླ་མ་གང་འདྲ་ཡིན། དགོན་པ་དང༌། ཆོས་ལུགས་སོགས་གང་ཡིན་སོགས་ཞིབ་དྲིས་ཀྱི་ལན་རྣམས་གསུངས་པས་ཐལ་མོ་ཡ་གཅིག་སློངས་ཏེ། དེ་ལྟར་ན་བླ་མ་རྙིང་མ་ཞིག་ཡིན་པ་རེད་ཟེར་ཞིང་དལ་བར་སྡོད།
འབུལ་མཚོན་ཀྱང་ཆེ་བ་ཕུལ། ཕར་གནང་སྐྱེས་དངོས་པོ་སོགས་བསྩལ་ཀྱང་མ་ཞུས་པ། དབུ་

ནན་གྱིས་འབུལ་གནང་མཛད། བྱིན་རྟེན་བདུད་རྩི་རིལ་བུ་ཁྲི་རྡོ་བརྒྱ་སྟོང་དབུ་ལྗོན་ན་བཟའ་སོགས་དགོས་ཚུལ་ནན་ཞུས་ཀྱིས་བསྩལ་བར་དགྱེས་དགྱེས་བྱེད་ཅིང༌། ཕྱིར་ལོག་ཡོད་ཚོད་འདུག ཨམ་བན་འདི་བཞིན་དབང་ཤུགས་ཤིན་ཏུ་བཙན་པས་ཚང་མར་ཉེས་འགེལ་མང་ཞིང་བཀྲས་ལྷུན་ལ་ཡང་ཁྲི་ཕེབས་གོ་སྒྲིགས་ཨང་གསར་ལ།
ངོས་འདི་ལོ་གྲོ་མོ་དམག་འཇུག་ལས་དོན་བྱེད་དགོས་ཁྲི་ཕེབས་མི་ཡོང་ཚུལ་བརྗོད་པ། འདི་ལོ་སྲིད་སྐྱོང་གཙང་ཕེབས་གྲ་སྒྲིགས་ཚང་མ་ཚར་བས་ཞུས་ཆོག་པ།
ཞེས་དངུལ་ཊམ་རྡོ་བརྒྱ་ཙམ་སྐྱེལ་དགོས་བྱུང་ལུགས་བརྗོད་པ་དང༌། འགའ་རེ་ནས་ས་སྐྱ་པ་ལ་ཡང༌། ཉེས་པ་བཀལ་རྐྱེན། མི་ཤེས་པ་བྱུང་བས་ཨམ་བན་རང་ཕྱིར་སློག་ཏུ་ཕྱིན་པ་སོགས་གཏམ་འཆལ་དུ་མ་གླེང་ཚོད་འདུག
དེ་ནས་ཁྲི་ཕེབས་དངོས་གཞི་སོགས་ལ་ཕེབས། འཕྲོས་མི་གནང་གཞུང་བླ་བྲང་གི་གསོལ་སྟོན་སོགས་ལ་གདན་ཞུས་ཀྱིས་གནམ་བསྐོས་གོང་མ་ཆེན་མོའི་སྐུ་ཚབ་ཨམ་བན་མ་སླེབས་པར་སྔར་ལམ་པཎ་ཆེན་རིན་པོ་ཆེ་དང༌།
བོད་ཀྱི་སྲིད་སྐྱོང་དེ་མོ་གཉིས་ཆར་བཞུགས་ཁྲིར་ཕེབས་མི་ཆོག་པ་གཤམ་དུ་ཁྲི་ཤིང་ལ་ཁྱེལ་བཞུགས་མཛད་ནས། སྒུག་སྡོད་གནང་དགོས་ཡོད་འདུག་པ་ལྟར།
ཨུམ་རིང་མཛད་དགོས་བྱུང་བ་གང་འཚམ་ཞིག་ལ་ཁོ་སླེབས། ཕྱོགས་གང་ལ་ཡང་བལྟས་ཏེ། ཡབ་རྗེ་རྡོ་རྗེ་འཆང་སྐུ་མཆེད་མཐོང་མ་ཐག་མི་མང་དབུས་ནས་ཚུར་ཡོང་སྟེ། རྒྱ་ལུགས་ཆིང་ངར་སོགས་དང་མཇལ་དར་ཕུལ་བས་དེར་ཡོད་སྐྱ་སེར་ཚང་མས་བླ་མ་ས་སྐྱ་པ་འདི་གཞན་འགྲན་མ་མཆིས་པ་རེད་

ཅེས་ཀུན་ངོ་མཚར་དུ་གྱུར་སྐད། གསོལ་སྟོན་གྲོལ་ནས་ཨམ་བན་ནས་དྲུང་ཡིག་ཀུན་བྱང་མགོན་པོ་ལ་རིམ་བཞིའི་གོ་གནས་ཏོག་སྒྲོམ། རྩེ་ཕྱག་ཞབས་ཤར་ཚེ་བཀྲས་ལ་རིམ་ལྔའི་གོ་གནས་ཏོག་སྒྲོམ་སོགས་སྤྲད།
རྒྱ་ལུགས་དང་མཐུན་པའི་ཐུགས་རྗེ་ཆེ་ཞུས་སོགས་བསྩལ་ཞིང༌། གཞན་ཡང་འདི་སྐབས་བཞུགས་མཚེར་དུ་གཞུང་བླ་བྲང་གི་སྐུ་དྲག་དང༌། དབུས་གཙང་བྱང་འབྲོག་པ་ཁམས་སོགས་ཀྱི་མི་ཕལ་ཆེར་འདུས་པ་སོགས། མཇལ་ཁ་ཞུ་མཁན་ཤིན་ཏུ་མང་བ་ཟམ་མ་ཆད་པ་སྔ་དགོང་ཐུགས་དམ་ཉམས་བཞེས་གསོལ་ཚིགས་སོགས་ཀྱི་རིང་ཁྱུག་ཙམ་ལས།
གཞན་བཞུགས་ལོང་ཡེ་ནས་མེད་པ་གདུལ་བྱ་རྣམས་གང་ལ་གང་འདུལ་གྱི་ཐུགས་དམ་བརྟག་པ། བཀའ་བསྒོ།
བྱབ་ཁྲུས། ཚེ་དབང༌། ཆོས་འབྲེལ། གསུང་བསྔོ༌། སྦྱང་ཆོག སྦྱིན་སྲེག བགེགས་སྤྲོད་སོགས་གང་དགོས་ཀྱི་རེ་བ་བསྐངས་གྲུབ་ནས། ཀུན་གཟིགས་རིན་པོ་ཆེར་ཐོན་ཕྱག་ཞུ་གནང་གིས་སློག་སོགས་ཟབ་པར་ཕུལ།
སྲིད་སྐྱོང་མཆོག་ནས་ཡབ་རྗེ་རྡོ་རྗེ་འཆང་སྐུ་མཆེད་གཉིས་ཆར་གསོལ་ཚིགས་ནང་མར་གདན་ཞུས་ཀྱིས་ལྷོད་བཞུགས་ཐོག བསྟན་སྲིད་སྐོར་གྱི་བཀའ་མོལ་མང་བར་བྱུང་ཚོད་ཀྱང་ཞིབ་པར་མ་ངེས། ཐོན་ཕྱག་སོགས་ཞུ་གནང་མཛད་པ་སློག་སོགས་ཀྱང་ཟབ་པར་བསྩལ།
དེ་ནས་རིང་མིན་གཞིས་རྩེ་ནས་ཕེབས་སྐྱེལ་ཐབ་སྐྱེལ་སོགས་སྔར་བཞིན་གྱིས། སྣར་ཐང་སོགས་ལ་བླ་བྲང་སྐུ་ཚབ་ཆེད་མངགས་ཀྱིས་སྔོན་འགྲོ་མགོན་ཆོས་རྒྱལ་འཕགས་པས་གནས་བརྟན་བཅུ་དྲུག་གདན་དྲངས་པ་དངོས་སུ་ཕེབས་ཏེ་ཕྱག་མཆོད་མཛད་སྐབས་

ཀྱི་གནས་བརྟན་རྣམས་ཀྱི་ཞབས་ལྷམ་གསོལ་སྡེར་ཞེས་མཆོད་སོགས་བླ་བྲང་མཆོག་གི་དམ་སྦྱར་མ་རྣམས་གཟིགས་ཤིང་བྱིན་རླབས་ཞུ་བར་མཛད། དེ་ནས་གངས་ཆེན་ཤབ་སོགས་མཛད་སྒོ་རྣམས་དབུས་ཕེབས་བཞིན་གྱིས་གར་ཕུར་བཞུགས་ཞག་དང༌།
དེའི་སང་ཉིན་ཟླ་བ་གཉིས་པའི་ཚེས་གཅིག་ལ་གདན་ས་ཆེན་པོར་ཕེབས། ཐབ་བསུ་སར་ཁོ་བོ་རང་ཕེབས་བསུར་བསྐྱོད་ཅིང༌། དེ་ནས་ཆུ་ཁར་མར་ཆོས་སྡེ་ལྷོ་བྱང་ནས་སེར་ཕྲེང་རྒྱས་པ་པུ་ཏྲའི་བཞུགས་ཁང་དུ་དྲུང་རིགས་རྗེ་བཙུན་རྣམས་ཀྱི་མཇལ་དར།
མདུན་སྐས་གཤམ་གྱི་རྡོ་སྐས་འགོར་སྐུ་གདུང་རྣམས་ཀྱི་མཇལ་དར་བཞེས་ཏེ་རྩེར་ཤར་ཕེབས་མཛད། འདི་ལོ་ངོས་དབུས་གཙང་བྱང་རིགས་ཁུལ་སོགས་ཕྱོགས་བསྐྱོད་ཞུ་དགོས་བཀའ་འབྲེལ་ཞུས་ཏེ།
ངོས་འཁོར་རྣམས་ལ་ཐོན་ཁར་བཀའ་བསྒོ་བྱིན་རླབས་ཐོན་ཕྱག་གང་ཅི་བཀའ་སློབ་སོགས་ཞུས་ཏེ་ཟླ་ཚེས་ལ་ཐོན། འདི་ལོར་གསོལ་དབྱར་ཁོངས་སྒྲོལ་ཕོ་སྔོན་དུས་ནས་ལྷོ་བསྐྱེད་གཟིམ་ཆུང་ཆེན་མོ་ཀ་བ་བརྒྱད་ཀྱི་ས་གཡས་གཡོན་དུ་གཟིམ་སྦུག
རྡོ་གཅལ་ཤག་བསྐོར་སྟེང་ཤོད། བཀྲ་ཤིས་དཔལ་རྒྱས་ཤར་ནུབ། སྐྲུམ་ཁང་རྩེ་ཐབ་སོགས་དང༌། དེའི་ཕྱིར་སྡེ་ཡངས། སྔ་དུས་ཀྱི་འབག་འཆམ་པ་ཐོན་ས་དང༌།
བཀའ་འགྱུར་གསུང་སྒྲོགས་ཁང་ཆབས་ཅིག་ནུབ་ཏུ་སྤོ་གནང་བཅས་ཕུ་མདའ་ཚང་མ་ཤིང་ཆ་ལེགས་ཤིང༌། རྡོ་ཤིང་ཨ་འུ་ཕལ་ཆེར་རྩེ་གདོང་པར་གཞུང་ལས་ལྟ་བུ་མ་ཡིན་པ་བླ་ལྟོ་སོགས་ཀྱང་སྐུ་སྒེར་ནས་ཡིད་ཚིམ་ངེས་གདན་ཤོམས་གནང་སྟེ་བཀོད་ལེགས་ཕུགས་འཕེར་འདི་བཞིན་ཞལ་

བ་ཚོན་རྩི་བཅས་ཕལ་ཆེར་གྲུབ་ཟིན་ཏེ། ཡབ་རྗེ་རྡོ་རྗེ་འཆང་སྐུ་མཆེད་ནས་རྡོ་རྗེ་ཕུར་པའི་སྒོ་ནས་རབ་གནས་རྒྱས་པ་ཞི་རྒྱས་ཀྱི་སྦྱིན་སྲེག་རབ་སྟོན་སོགས་རྒྱས་པར་གནང་སྟེ། དགའ་སྟོན་དུ་ས་སྐྱ་ལྷ་མོ་བ་དང་སྐྱོར་མོ་ལུང་པ་སོགས་ནས་ཆོས་རྒྱལ་དྲི་མེད་ཀུན་ལྡན།
འགྲོ་བ་བཟང་མོ། པདྨ་འོད་འབར་སོགས་འཁྲབ་སྐྱོར་མོ་ལུང་པ་ཨ་ཕྱོགས་དྭངས་སེང་ཞེས་པ་སོགས་འཁྲབ་ཚུལ་གླུ་གདངས། སྐྱེད་བསྒྱུར་སོགས་ཧ་ཅང་དོད་པས་ལྟད་མོ་ཆེན་མོ་བྱུང་ཚུལ་ཀྱང་གླེང།
ལོ་ཕྱི་ནང་འདི་རྣམས་སུ་སོག་པོ་ཐོ་རྒོད་དཔོན་མོ་སོགས། དད་སྦྱིན་མང་པོའི་མཇལ་ཁ་དབང་ཆོས་སོགས་འགའ་རེ་ཞུས་ཚོད་བཅས། གསེར་དངུལ་བཟང་གོས་འབུལ་སྤམ་ཚན་ཆེ་བར་ཕུལ།
ཆུ་སྦྲུལ་དབྱར་གཙང་མདའ་ཁར་ཚོ་བའི་བུ་རྒྱལ་པོ་སྲོག་རླུང་ལྟ་བུས་སྨྱོ་བར་ཡབ་རྗེ་སྐུ་མཆེད་གཉིས་ཆར་ནས། བྱད་གྲོལ། རྟ་མགྲིན་གྱི་དབང་སོགས་མཛད་པས་ནད་ལས་གྲོལ་བར་བྱུང་འདུག
འདི་ལོ་ངོས་རང་འགྲུལ་ནས་འཁོར་བར་ཐབ་བསུ་འཚམས་དར། རྟ་བསུ་སེར་ཕྲེང་སོགས་ཟབ་རྒྱས་བསྩལ་ཏེ་སྒྲོལ་ཕོར་སླེབ་གདོང་ཡབ་རྗེ་སྐུ་མཆེད་མ་ཡུམ་བཅས་པར་ཕྱག་དང་མཇལ་དར་ཕུལ་ཏེ་གཞིས་བྱེས་སྐོར་གྱི་བཀའ་ཕེབས་ཀྱང་ལྷུག་པར་བསྩལ།
དེ་ལོ་དགུན་བཞུགས་གཞི་ཐོག་ཏུ་མཛད། སོག་པོ་བླ་གྲྭ་འགའ་ཞིག་ལ་དཔལ་ས་སྐྱའི་གསེར་ཆོས་མཁའ་སྤྱོད་སྐོར་གསུམ་གྱི་ཆོས་སྐོར་སོགས་བསྩལ་སོང་བ་དང༌།
ཤིང་རྟ་དབྱར་སྒྲོལ་ཕོར་བཞུགས། ས་ག་ཟླ་བར་རིལ་སྒྲུབ་ཀྱི་སློབ་དཔོན་དང༌། ལྷ་མཆོད་སོགས་ལ་ཕེབས་མུར། ཁུ་བོ་རིན་

པོ་ཆེ་ཉིད་ཆབ་བསགས་སོགས་མཐའ་མའི་སྙུན་གཞིའི་འགོ་ཟུག་ཅིང༌། དེ་སྔོན་ནས་བཟུང་ཞབས་རིམ་རྒྱ་ཆེ་བར་གནང༌། ཡབ་རྗེ་མཆོག་ནས་ཀྱང་རྐྱེན་སེལ་བཀའ་དབང་ལྗགས་བསྒོ་སོགས་ཇི་ལྟར་བསྩལ་རུང་དྲག་སྐྱེད་གཏན་ནས་མ་བཞེས་པའི་ལ་གྱིས་དགུང་གྲངས་སོ་བདུན་པ་ཆུ་སྟོད་ཟླ་བའི་ཚེས་དྲུག་གི་སྲོད་ཆེན་ཁར་ཞིང་བརྗེས།
ཚང་མ་ཧོན་འཐོར་ཏེ་བྱ་ཐབས་བྲལ་བ་བླ་སྨན་པ་ཀུན་བྱང་དྲུང་ཆེ་མགོན་པོ་དང༌། གཟིམ་ཟུར་འཇམ་དབྱངས་སོགས་ནས།
ཡབ་རྗེ་མཆོག་ལ་མ་ལེགས་ཐུགས་གསོ་ཟབ་བརླིང་སྙན་ཕུལ་སོང་བ་སོགས། གནས་སྐབས་ཐུགས་གསོའི་གསོལ་འདེབས་ལྗགས་རྩོམ་དང་དགོངས་རྫོགས་ཞལ་བཀོད་རྣམས་རིམ་བཞིན་གནང་སོང་བ།
ཇི་ལྟར་སྒྲུབ་ཚུལ་རྣམས་རྒྱས་པ་འོག་ཏུ་གསལ་ཞིང༌། ཚེས་ལ་སྤུར་མཆོད་ཉིན་ཡབ་རྗེ་རྡོ་རྗེ་འཆང་ནས་སྙིང་པོ་ཀྱཻ་རྡོ་རྗེའི་གསུང་ཆོག་རྒྱས་པ་རྗེ་བཙུན་རིན་པོ་ཆེའི་དུས་མཐའི་ཆོ་ག་བཞིན་གྱིས་བྱང་བུ་སྲེག་བྱང་ལམ་སྟོན་སོགས་བཀའ་དྲིན་བསྐྱངས་ཤིང༌།
ཞག་ཤས་ནས་རྡོ་རྗེ་ཕུར་པའི་རྡུལ་ཚོན་ལ་བརྟེན་སྒྲུབ་མཆོད་སློབ་དཔོན་ཡབ་རྗེ་རྡོ་རྗེ་འཆང་ནས་མཛད་ཅིང༌། ཆོག་གྲྭ་ངོས་རང་བན་ཚང་པ་ཚོགས་ཡོངས་བཅས་ནས་གཟིམ་ཆེར་ཞག་བདུན་དང༌།
བྱང་གཏེར་ཐུགས་སྒྲུབ་ཚོགས་མཆོད་ཕྱག་ཆ་བསྙེན་བཀུར་ཟབ་མ་བཅས་མཛད་ཅིང༌། འདི་ལོའི་ཕུར་སྒྲུབ་སློབ་དཔོན་ཀྱང་མཛད། དངོས་གཞི་ཐོག་ཚེས་དྲུག་ལ་སྣ་ལྔའི་བརྒྱ་མཆོད་མང་ཐུག་འགྱེད་སོགས་ཀྱི་ཐོག
སྐྱབས་མཆོག་དེ་ཉིད་ལ་མཆོད་བསྔོ་རྒྱས་པར་མཛད་ཅིང། དེ་ནས་དགུན་བཞུགས་

བྱང་དུ་ཕེབས་ཐོག་ངོས་རང་བཀའ་འབྲེལ་ཤབ་བསྐྱོད་བགྱིས་ཏེ། ཊ་རྔི། དགེ་སྡིང་བཅས་ཀྱི་མགོན་ཁང་རྣམས་སུ་བསྐང་འཕྲིན་སོགས་བགྱིས་ཏེ། དུས་མདོས་སྐབས་གདན་སར་འབྱོར། རྒྱལ་ཟླའི་ཚེས་འགོར་བཞུགས་ཐབ་སྒྲོལ་ཕོར་སྤོ་གནང་གིས་ཚེས་ཉེར་ལྔ་ལ་ད་ལྟའི་བདག་ཡུམ་འདི་བཞིན་དང༌།
མདོ་སྲས་བསོད་ནམས་སྟོབས་རྒྱལ་མཆོག་སོགས་དཔོན་འཁོར་རགས་འདུས་སྔོན་ལམ་ལུང་ཤེས་ནས་རེ་ས་བསྐོར་ཏེ། ལྷ་རྩེ་ནས་ས་ཁོང་མཐོང་སྨོན་དུ་ཞག་དང་།
དེ་ནས་འདི་གར་ནམ་ལངས་གོང་དུ་གསང་སྟབས་ཀྱིས་ཕེབས་ཏེ། འདི་ག་ཤིང་བཟོ་བའི་ཤག་ཏུ་བཞུགས། ཚེས་ཉེར་བརྒྱད་ལ་གཟིམ་ཆེར་ཕེབས་ཏེ། ཡབ་རྗེ་རྡོ་རྗེ་འཆང་མཆོག་ནས་འཕགས་ཡུལ་གྱི་སློབ་དཔོན་ཆེན་པོ་ཛཱེ་ཏ་རིའི་ཐུགས་བཅུད་རྒྱལ་བ་ཚེ་མཐའ་ཡས་པ་ལྷ་དགུའི་དཀྱིལ་འཁོར་དུ་དབང་བསྐུར་བ་བསྩལ་ཏེ།
མཚན་འཆི་མེད་ཀུན་དགའ་སྒྲོལ་མ་རིགས་འཛིན་དཔལ་བཟང་མོ་ཞེས་འདོགས་གནང་མཛད།
རྒྱལ་སྲིད་སྣ་བདུན་བཀྲ་ཤིས་རྫས་བརྒྱད་སོགས་ཀྱི་མངའ་གསོལ་ཤིས་བརྗོད་རྒྱས་པ་ཐུགས་སྨོན་ཟབ་པ་བཅས་སྩོལ་གྲུབ་ནས་ངོས་རྣམས་ལ་མགུལ་དར་ཟབ་པ་རེ་བསྩལ། གསང་ཁོངས་སུ་ཡོད་པའི་ས་མཛོད་བསམ་ལྟེ་བ།
གསོལ་གཟིམ་སོགས་ནས་ལེགས་དར་ཕུལ་བ་སོགས་ཞིབ་ཚུལ་ཟུར་དུ་གསལ། འདི་ལོ་དབྱར་སྐྱབས་མཆོག་དེ་ཉིད་ཀྱི་དགོངས་རྫོགས་སུ་ཁྱམས་བྱང་དུ་ལྷ་ཁང་ཟུར་བཅད་མཛད་ནས། སློབ་དཔོན་པདྨ་སམ་བྷ་བའི་སྣང་བརྙན་རིན་པོ་ཆེ་གཉིས་པ་ལས་གྲུབ་པ་དང༌།
རྒྱབ་ཡོལ་པད་སྟོང་རྣམས་གསེར་ཟངས་

ལས་སྐྲུན་པ་བཟོ་ཁྱད་ངོ་མཚར་ཅན་འདི་ཉིད་ཀྱི་ནང་ཞུགས་སུ་ཐིལ་གཡབ་རྟེན་གྲས་འཇམ་མགོན་ཨ་མེས་ཞབས་ཀྱི་སྨན་སྐུ་ངོ་མཚར་ཅན་རྒྱུན་དུ་ཞལ་མདངས་སྣ་ཚོགས་སྟོན་པ་དེ་ཉིད་གཙོ་བོར་བཞུགས། དམ་པ་དེ་ཉིད་ཀྱི་གདུང་འདམ་ལས་སྤར་བའི་རྩ་གསུམ་སྣང་བརྙན་སྤྱི་དང༌།
གསེར་ཆོས་དབང་ལྷ་སྐུ་གསུམ་གྱི་སྣང་བརྙན་ཤིན་ཏུ་མང་བ་བཞུགས་པ་དང༌། ཕྱིར་གཙུག་ལག་ཁང་རང་གི་མཐོང་ཡངས་རྣམས་ཀྱི་ཚོན་རྩི་ཞལ་བ་བཅས་ལམ་ཙམ་གྲུབ་སྟེ།
ཟླ་བ་བདུན་པའི་ནང་ཡབ་རྗེ་རྡོ་རྗེ་འཆང་དེ་ཉིད་ནས་རྡོ་རྗེ་ཕུར་པའི་སྒོ་ནས་རབ་གནས་རྒྱས་པ། ཕྱི་བསྐོར་ལ་མེ་ཏོག་འཐོར་བ་གོས་སྐུ་ཞལ་ཕྱེ་སྣ་ལྔའི་མཆོད་སྤྲིན་རྒྱས་པ་ཐང་སྟོན་དུ་གྲགས་པ་སོགས་རྒྱས་པར་མཛད།
སློབ་དཔོན་པདྨའི་རྣམ་ཐར་གྱང་རིས་འདི་རྣམས་མཇུག་ལ་རིམ་བཞིན་འཕར། དེ་སྐབས་བྱང་གཏེར་ཐུགས་སྒྲུབ་ཀྱི་གཏོར་གཞི་སོགས་འཛུགས་གནང་གིས་མ་ཡུམ་ཉིད་ཆོག་གྲྭ་བཅས་དང༌།
སྐབས་འགའ་རེ་ལ་བན་ཚང་པ་དང་བཅས་ཚེས་བཅུའི་མཆོད་པ་ཁོ་ན་ལ་བརྩོན་པར་མཛད་གནང་དང༌། མེ་སྤྲེལ་ལོར་ད་ལྟ་ཕུར་སྒྲུབ་ཀྱི་འཆམ་ཕོད་མོ་འདོན་སྔོན་པོ་འཇའ་དམར་སེར་མཐོང་འཇུག་ལྗང་ཁུ་བྱས་པ་འདི་རྣམས་གསར་བསྐྲུན་མཛད་དེ།
ཐོག་མར་འདོན་གནང་ལ་ཕུར་སྒྲུབ་ཟབ་མ་དང༌། ཁྲུམས་ཟླའི་ཚེས་གཅིག་ལ་ཕུར་ཁང་རང་དུ་ཡབ་རྗེ་རྡོ་རྗེ་འཆང་མཆོག་ལ་འདི་གའི་སྐུ་ངོ་རྣམས་དང༌། གདོང་སྣ་ཕོགས་དཔོན་སྐུ་ངོ་མཆོག་སྲས་བགྲེས་གཞོན་བཅས་ཀྱང་ཕེབས་ཡོད་པ་རྣམས་དང༌།
འདི་གའི་མཁན་ཕྱག་གཉེར་གསུམ་རྒྱ་

ལས་ལྷོ་བྱང་ལས་སྣེ་དྲུང་རིགས་བཅས་ནས་ལེགས་འབུལ་མཛད་ཆེན་བཞིན་ཕུལ་སོང༌། མེ་བྱ་ལོ་རྒྱལ་ཟླའི་ནང་སླར་དབུས་ཕྱོགས་གནས་ལེན་ཕེབས་བཞེད་ཀྱིས་ལམ་ཡིག་སོགས་ཞུ་གནང་གིས་མགོན་ཁང་ཁག་གི་ལམ་གཏོར་ཕལ་ཆེར་མེ་ཕག་ལོ་བཞིན་མཛད་དེ།
ཟླ་དེའི་ཚེས་བཅུ་དགུ་ལ་ཡབ་རྗེ་རྡོ་རྗེ་འཆང་དང༌། གདུང་སྲས་འཇམ་དབྱངས་བཟང་པོ་མ་ཡུམ་མཆོག་དང༌། སྲིང་མོ་རྗེ་བཙུན་དངོས་དབང་མ་བཅས་དང༌། མཛོད་པ་བསམ་ལྟེ་བ།
གཉེར་ཚབ་གཟིམ་ཟུར་འཇམ་དབྱངས། རྩེ་ཕྱག་ཚེ་བཀྲས་གསོལ་ཆེ་མང་བྱམ། གཟིམ་ཆེ་ཀུན་བྱང༌། ཡོངས་འཛིན་ཕྲ་མར་བསྟན་རིན། དབུ་ཆེ་བསོད་བཟང་སོགས་བན་ཚང་པ། ཕྱག་གཉེར་དྲུང་རིགས་རགས་འདུས་བཅས་གཞི་ཐོག་ནས་ཆིབས་བསྒྱུར་བ་བདག་འདིར་ཡོད།
གདུང་རིགས་རྣམས་ནས་སྔོན་ལམ་བཞིན་ཕེབས་སྐྱེལ་མཇལ་དར། པུ་ཏྲའི་བཞུགས་ཁང་དུ་སྐུ་ངོ་བྱིངས་དང་འདིར་ཡོད་ཕྱག་ཚབ་དྲུང་ཆེ་སྒོ་ཤར་བ་དང༌། ཀུན་བྱང་དྲུང་ཆེ་མགོན་པོ་ཟུང་གིས་མཚོན་དྲུང་རིགས་སོགས་ནས་ཕེབས་སྐྱེལ་མཇལ་དར་དང༌།
ཐབ་སྐྱེལ་དང་བར་ལམ་གྱི་མཛད་སྒོ་རྣམས་ཕལ་ཆེ་མེ་ཕག་ལོ་བཞིན་མཛད་དེ། རྟ་ཟླའི་ཚེས་འགོར་ལྷ་ལྡན་དུ་ཕེབས་པར། དེ་སྐབས་གོང་ས་རྒྱལ་དབང་ཐམས་ཅད་མཁྱེན་པ་བློ་བཟང་ཐུབ་བསྟན་རྒྱ་མཚོ་མཆོག་ནས་ལུགས་གཉིས་ཐུགས་འགན་བཞེས་ཏེ།
བོད་འབངས་རྣམས་བདེ་སྐྱིད་ཀྱི་དགའ་སྟོན་ལ་ཅི་དགར་ལོངས་སྤྱད་ཆོག་སྐབས་ཡིན་པས།
སྔོན་ལམ་ཐབ་བསུ་དང་དྲུང་རིགས་ནས་ཕེབས་བསུ་སོགས་ཟབ་རྒྱས་མཛད། དེ་

སྐབས་བཞུགས་མཚེར་རྡོ་རིང་དུ་མཛད། སྣེ་ཤན་དུ་རྡོ་རིང་སྲས་བཀའ་མགྲོན་དང༌། རྩེ་མགྲོན་དཀོན་མཆོག་ཟླ་གྲགས་ཟུང་མངགས་པར་མཛད། དེ་ནས་གཞེས་བརྡ་སྙན་སེང་དང་འབྲེལ་མཇལ་ཕྱག་མེ་ཕག་ལོ་བཞིན་མཛད་དེ།
མཎྜལ་རྟེན་གསུམ་འགྱོགས་དར་ནང་མཛོད་འབུལ་ཚན་སོགས་ཟབ་དུ་འབུལ་གནང་དང༌། ཡུམ་སྲས་ཟུང་ནས་ཀྱང་རྟེན་གསུམ་འགྱོགས་དར་སོགས་འབུལ་ལམ་མཛད་ཅིང༌། དེ་ནས་གསོལ་ཇ་བཞེས་འབྲས་སོགས་ཕེབས་གྲུབ་ནས་ཕྱིར་ཕེབས་ཏེ།
ལུང་རྟོགས་རྒྱ་མཚོའི་གསེར་གདུང་འགག་ཏུ། བཞུགས་གདན་ཐབ་བཅས་གསོལ་ཇ་ཕེབས་ཐོག་གསོལ་སྟོན་རྒྱས་པར་བསྩལ། དེ་ནས་གནས་གཟིགས་མཛད་ཡོད་དམ་སྙམ། དེ་ནས་དགུ་གཏོར་ཆེན་མོ་དང༌།
དགུང་གསར་གསོལ་སྟོན་སོགས་ལ་བརྡ་ཐོར་འགོད་གནང་གིས་དཔོན་འཁོར་ཚང་མ་ཕེབས། སྨོན་ལམ་ཆེན་མོའི་སྐབས་སྐྱབས་མགོན་རྒྱལ་བ་ཐམས་ཅད་མཁྱེན་པ་ཆེན་པོ་བླ་བྲང་ཐོག་ཁར་བཞུགས་པས། རང་རེས་དགོང་མོའི་སྙན་སེང་དུང་རྒྱ་བཏང་དུས་སྙན་སེང་ཞུ་གནང་ལ།
བཀའི་གནང་བ་ཐོབ་ཐོག་རྒྱ་གླིང་གང་སྙན་གཏོང་དགོས་རྒྱུའི་བཀའ་བསྒྱུར་ཀྱང་ཕེབས། དེ་ནས་སྨོན་ལམ་རྟ་རྒྱུགས་བྱམས་པ་གདན་འདྲེན་སོགས་ཀྱི་གཟིགས་ཆ་ལ་ཡང་བཀའ་ཤག་སོགས་ནས་བརྡ་ཐོ་བསྩལ་ཏེ་ཕེབས་སྐད་འདུག་པ་དང༌།
ཟླ་བ་གཉིས་པར་ཚོགས་མཆོད་སེར་ཕྲེང་སོགས་ལའང་གདུང་སྲས་གཅུང་པོ་ཕེབས་སྐད་ཀྱི་གཟིགས་ཇ་སོ་སོར་ཡང༌། རྩེ་ཤོད་སོ་སོ་ནས་གསོལ་ཇ་བཞེས་འབྲས་དཀར་སྤྲོ།
སྡེར་ཁ་བཅས་འཆར་ཆེན་ཕེབས་པར་ཐུགས་རྗེ་

ཆེ་ཞུས་ཨ་ཤེས་མཚམས་ལྟབས་ཅན་རེ་འབུལ་དགོས་སོགས་ལུགས་སྲོལ་རྣམས་མ་འཇོལ་བར་མཛད་དོ། །གཞན་ཡང་གཞུང་ས་མཆོག་ནས་སྔ་ཕྱིར་ཟུར་ཆས་གྱ་ནོམ་པར་བསྩལ་ཞིང༌། བསྟན་སྲིད་ཞབས་བརྟན་དུ་གདུགས་དཀར་བཟློག་མདོས་དང༌།
དྲང་སྲོང་ལོག་ཏྲི་པ་ལའི་གཏོར་བཟློག གུར་མགོན་ཁྲོ་བཅུའི་གཏོར་བཟློག་དབྱར་གསོལ་ལྷ་མོ་རིག་བྱེད་མའི་ཆར་འབེབས་སོགས་གནང་བ་དང༌། གོང་གདུགས་དཀར་ཟོར་གཏོར་རྣམས་ལས་ཁྲག་རྒྱུན་ནར་མར་བབས་ཤིང༌།
ཟོར་འཕེན་སྐབས་རླུང་ནག་འཚུབ་ཅིང་འཁྱིལ་བ། ཟོར་བཀྲ་ལེགས་པ་སོགས་བསྟན་སྲིད་ལ་ཧ་ཅང་དགེ་ཡང་ཡབ་རྗེ་རྡོ་རྗེ་འཆང་ཉིད་རྒྱུན་གཏན་སྙུན་བ་མི་ཤེས་ཀྱང༌། འདི་ལོ་ལྷ་ལྡན་དུ་ཞབས་ཕྲན་བུ་སྙུན་ཚུལ་བཞེས་པ་དང༌།
འདི་ག་ས་སྐྱར་གཞུང་གི་བཀའ་འགྱུར་སྐབས་ཁམས་གྲྭ་བོད་གྲྭ་རྣམས་ཕྱོགས་ལངས་ཀྱིས་འཁྲུག་ཤོར་ཆེ་ཙམ་བྱུང་སོང༌། དབུས་གཙང་སོགས་སུའང་ས་གཡོ་ཡོམ་ཙམ་ཉིན་རེ་ཆེ་ཆུང་ཐེངས་ཁ་ཤས་བསྟུད་མར་བྱུང་སོང༌།
འགོ་ཟླའི་གནམ་གང་ཉིན་ཉི་དཀྱིལ་ཡོངས་རྫོགས་བསྒྲིགས་པ་སོགས་དོན་དུ་ཡབ་རྗེ་རྡོ་རྗེ་འཆང་ཉིད་ལོ་ཤས་ལས་ཞབས་མི་བརྟན་པའི་རྟགས་སུ་མངོན་པས་ཕྲན་ཆུང་ནས་གོང་གསལ་ཐན་ལྟས་དེ་དག་དམིགས་མེད་དུ་ཞི་བའི་སྲུང་བཟློག་གང་ཤེས་ཞུས་ཀྱང་དོན་འབྲས་ཆེ་བ་རང་མ་བྱུང་ངོ༌།
།དེ་ནས་བར་སྐབས་བསྟན་གླིང་སྲིད་ཟུར་མཇལ་འཕྲད་ཀྱིས་གནང་སྐྱེས་རྣམས་བསྟར་ཞིང༌།
ཡབ་སྲས་གཉིས་ཆར་གདན་ཞུས་ཀྱིས་གུར་ཞལ་ཁང་དུ་བསྐང་འཕྲིན་བདུན་གཅིག་ཙམ་དང༌། རྒྱལ་ཁང་དུ་གསོལ་ཁ་

སྲིད་ཟུར་མཆོག་དང༌། འདུས་ཚོགས་བཅས་ནས་ཚེ་དབང་སོགས་ཞུས་ཚོད་དང༌། གཞན་ཡང་ཡབ་གཞི་གླང་མདུན་པ། ཡབ་གཞི་ཕུན་ཁང༌། ལྷ་ཀླུ་དགའ་ཚལ་བ། དག་བྷྲུམ་སོགས་ནས་གདན་ཞུས་ཀྱིས་ཚེ་དབང༌། བྱད་འགྲོལ། ཁྲུས་གསོལ་རབ་གནས་སོགས་ཐུགས་བཞེད་སྐོང་བར་མཛད་སྐད་འདུག
འདི་ལོ་སྐུ་གེགས་ལྟ་བུས་མཛོད་པ་བསམ་ལྟེ་བ། གཟིམ་ཟུར་འཇམ་དབྱངས། རྩེ་ཕྱག་ཚེ་བཀྲས། ཕུ་ཤར་ཨེམ་ཆི་རྣམས་རིམ་པར་ནད་མནར་གྱིས། མཛོད་པ་བསམ་ལྟེ་བ།
ཆོས་དཔལ། ཕུ་ཤར་བླ་སྨན་པ་བཅས་ལྷ་ལྡན་དུ་དུས་ཆོས་སུ་གྱུར་བ་དང༌། གཟིམ་ཟུར་འཇམ་དབྱངས་ཟླ་བ་དྲུག་པའི་ནང་འདིར་འབྱོར་བྱུང་ཡང༌། རིང་པོ་མ་སོང་བར་དུས་ལས་ཡོལ་བ་སྐུ་གེགས་བསྒྱུར་བའི་ཡབ་རྗེ་མཆོག་དང་གཟིམ་ཚེ་བཀྲས་བཅས་སྙུན་ལས་སེང་དྭངས་བྱུང་འདུག
དེ་ནས་གཞུང་ཞབས་ཕོ་བྲང་དང༌། རྒྱ་དཔོན་ཨམ་བན་ལྷན་དྲུང་སོགས་ཀྱི་སར་ཕེབས་ཡོད་དམ་སྙམ། ཟླ་བ་དེར་དེ་མོ་སྐུ་འཆམ་གཟིགས་ཆར།
གདན་ཞུ་གནང་བར་ཕེབས་སྐད་དང༌། ནོར་གླིང་དུ་ཞུ་དོན་ལྷ་མོ་བ་སོགས་ཀྱི་གཟིགས་ཆ་དང༌། དེ་སྐབས་སོགས་སྔ་ཕྱི་གང་རུང་ཞིག་ལ་རྒྱལ་དབང་ཐམས་ཅད་མཁྱེན་པའི་གཟིམ་ཆུང་དུ་མཇལ་ཕྱག་སོགས་ཀྱང་མཛད་སྐད་འདུག
འདི་ལོར་རྒྱལ་ཁབ་ནས་ས་སྐྱ་བར་གཞིས་ག་བསྩལ་རྒྱུར་ཕྱིས་གཏིང་གཞུང་གྲོན་ཆེ་བས་མི་ཁྲོལ་ཀྱང༌། མཆོད་རྒྱུན་ཞིག་གསོ་སོགས་ཀྱི་གཏོང་སྣོན་དུ་ཊམ་རྡོ་ཉིས་བརྒྱ་ཐམ་པ་ལོ་གསུམ་སྐྱེད་མེད་དུ་གསོལ་རས་བསྩལ་བ་སོགས།
ཁར་གདོང་

སྣ་བས་ཞུས་ཏེ་ལོ་ལྟར་གྱི་དངུལ་སྐྱེད་ས་སྐྱ་བར་རྩིས་ཞུ་བ་སོགས་གཞུང་ས་མཆོག་གི་ཐུགས་རྗེ་དང་བཀའ་དྲིན་ནི་བསམ་ལས་འདས། དེ་ནས་རིང་པོ་མ་ཡིན་པར་ཐོན་ཕྱག་སོགས་ཞུ་གདན་གྱིས་གཞུང་ས་ནས་ཕེབས་སྐྱེལ་བ་སྔར་བཞིན་གྱི་བྲག་ཡེར་པ།
ཚལ་གུང་ཐང་སོགས་གནས་གཟིགས་བསམ་ཡས་སོགས་ལྷོ་གནས་མཆོད་འབུལ་གནས་མཇལ་དང༌། གདུལ་བྱ་རྣམས་ཐར་ལམ་ལ་འགོད་བཞིན་པར། གམ་པ་ལ་ནས་དཔལ་བདེ། སྣ་དཀར་རྩེ། ཡར་འབྲོག་ཐར་ཆོས།
རྒྱལ་རྩེ་གུར་པ་གྲྭ་ཚང༌། པ་རྣམ། གཞིས་རྩེར་བླ་བྲང་ནས་ཐབ་བསུ་ཕེབས་བསུ་འཚམས་དར་བསྟར་བ་སོགས་སྔར་ལམ་བཞིན། དེ་ནས་བཞུགས་མཚེར་ཡབ་གཞིས། ཀུན་གཟིགས་མཇལ་ཕྱག་སོགས་མཛད། བཀྲས་ལྷུན་ནས་ཐབ་སྐྱེལ་ཕེབས་སྐྱེལ་སོགས་གྲུབ་ནས།
སྣར་ཐང་གངས་ཅན་ཤབ་དགེ་སྡིང༌། ཚ་གཞིས་བཅས་ཀྱི་མཛད་སྒོ་རྣམས་ཕལ་ཆེར་མེ་ཕག་དབུས་ཕེབས་ལམ་བཞིན་མཛད་ནས། ས་ཁྱི་རྟ་ཟླའི་ཚེས་ལ་ག་དར་བཀྲ་ཤིས་དར་རྒྱས་སུ་མདོ་སྔགས་ཆོས་སྡེ་ཉི་ཟླ་ཟུང་འབྲེལ་གྱི་མཁན་ཆེན་དཔལ་བཟང་འཕྲིན་ལས་མཛོད་སྒོག་ཤར་དྲུང་ཆེ་བསམ་གཏན།
ཀུན་བྱང་དྲུང་ཆེ་མགོན་པོ། གཉེར་ཚབ་བདེ་ཤར་ཀུན་བཟང༌། རྒྱ་ལས་ལྷོ་བྱང་ལས་སྣེ།
བླ་ཁག་ལས་བྱེད། འདིར་ཡོད་ཕྱག་གཉེར་དྲུང་རིགས་རྣམས་གཟབ་མཆོར་དང་ལྡན་པས་ཕེབས་བསུ་མཇལ་དར་དེ་ནུབ་ཕྱིར་ལོག་སྟེ། དེའི་སང་ཉིན་སྔ་བར་ཨ་ཀྲོལ་ལ་རྩེར་བསངས་རྒྱས་པ། ཐབ་བསུའི་སར་གདུང་སྲས་ངག་དབང་ལྷུན་གྲུབ་རྒྱལ་མཚན་ཕེབས་ཡོད་དམ་

སྙམ། ཆུ་ཁ་མའི་སྟེང་མགོན་ནུབ་འཆམ་མགོན་བརྒྱད། སྒྲོལ་ཕོའི་གནོད་སྦྱིན་ཆེན་པོ། རྒྱལ་པོ་རྣམས་སེར་ཕྲེང་བཅས་ཟབ་རྒྱས་རྣམས་ཀྱིས་མདུན་ནས་བསྟར་དེ་པུ་ཏྲིའི་བཞུགས་ཁང་དང༌། མདུན་སྐས་གཤམ་སོགས་སུ།
ཕྱག་གཉེར་དྲུང་རིགས། བླ་ཁག་གཞི་ཐོག་ནང་ཁུལ་པ་ཕྱག་གཉེར་དྲུང་རིགས་དང་སྐུ་ངོ་བྱིངས་བདག་ཅག་གདུང་བརྒྱུད་རྣམས་ཀྱིས་མཇལ་དར་སྔར་ལམ་བཞིན་ཕུལ་ཏེ། ཚོམས་དམར་དུ་གཞུང་སྣེ་ཤན་རྩེ་དྲུང་བཅས་བཞུགས་གྲལ་ཇ་འབྲས་ལེགས་འབུལ།
དཀར་སྤྲོ་སོགས་མེ་ཕག་བཞིན་གནང་ནས་རྩེར་ཕེབས། དེ་ནས་རིམ་བཞིན་མགོན་ཁང་ཁག་གི་གཏང་རག་སོགས་མཛད་ནས། ལོ་དེའི་དཔྱིད་ཀའི་ཟླ་བ་བཞི་པའི་ནང་ཉ་རའི་ཆབ་དམར་ཁ་མ་དྲོ་འདི་བཞིན་དགོས་ལུགས་གསུངས་པ།
ཆབ་ཚན་བཟང་ཞན་ཇི་ལྟར་ཡང་གཙང་པོ་དང་ཁད་ཉེ་བས་ལྡིང་པོ་མི་ཡོང་ལུགས་སོགས་འགོ་བྱེད་རྣམས་ནས་ནན་ཞུ་བྱས་ཀྱང༌། དགོངས་བཞེད་ཇི་ལྟར་ཡིན་རུང་ཡེ་ནས་མ་གསན་པར།
བེ་ཤར་གཉེར་ཟུར་ཀུན་བཟང་དང༌། སློབ་ཁང་ཁང་དཔོན་ཟུང་ནས་ཟུག་རྒྱབ་བགྱིས་ཏེ། ས་ཆོག་མ་རྒན་བསྟན་རིན་ནས་བགྱིས་ཡོད་དམ་སྙམ། རྩིག་པ་ཡར་ཙམ་ལོངས་སྐབས་རྩིག་སྟེང་དུ་སྔགས་པ་ཞིག་ཕུར་བུ་སྒྲིལ་གྱིན་བསྡད་པ་མིག་མཐོང་མཁན་གྱིས་མཐོང་ཚུལ།
དེ་ནས་གཉེར་ཟུར་རྐང་འབམ་གྱི་ནད་མནར་བ་སོགས་དང༌། འདི་ལོ་ཕུར་སྒྲུབ་སློབ་དཔོན་ཡབ་རྗེ་རྡོ་རྗེ་འཆང་ཉིད་ནས་མཛད། ཚེས་བཅོ་ལྔ་ཡན་ལ་སྐུ་ཁམས་དྭངས་ཤིང་གསུང་བསྔོ་རྣམས་ལ་བསྔོ་བཤད་དང་བླ་མ་སོ་སོའི་རྣམ་ཐར་

གསུངས་པ་སོགས་རྒྱས་བཤད། རྒྱུན་པར་གནང་བ་བཞིན་ཡོད་པ་དེ་བཞིན་མཛད་ནས། བཅོ་ལྔའི་གསུང་བསྔོ་གྲུབ་ནས་སྐུ་སེང་དྭངས་པོའི་སྐབས་སྙུན་གཞི་གློ་བུར་བ་ཞིག་བཞེས་ཚུལ་གྱིས་སྐུ་ཡོམ་ཞིང་ཐུགས་ཀྱང་དྲན་མེད་དུ་ཕེབས་ཚད་ལ་དེ་སྐབས་ཕུན་ཕོའི་འཇམ་དཔལ་མ་དེ་ཉིད་ཀྱང་ཡོད་པ་བཅས་ངོས་རྣམས་ནི།
ཅི་བྱ་གཏོལ་མེད་དུ་གྱུར། ཀུན་བྱང་དྲུང་ཡིག་མགོན་པོ་སོགས་ནས་ཕྱག་རྩ་བལྟས་ཏེ་ཨོ་རྒྱན་ལྷ་ཁང་དུ་འགག་པ་རྒྱམ་བླ་བསྟན་འཛིན་གྱི་སྐུ་རྒྱབ་ཏུ་གདན་དྲངས་ཏེ་ཕེབས་བཞུགས་ཀྱིས་གསོལ་སྨན་སོགས་ཞུས་པས་དགོང་ཁར་ཅུང་དྲག་ཏུ་ཕེབས་ཚུལ་དང༌།
ལྷ་ཆེན་མཁན་ཁྲི་དང༌། མ་རྒན་བསྟན་རིན་སོགས་ནས་སྐུ་གླུད་རྫོང་ཆོག་སོགས་བཅོས་ཁ་རེ་བྱས་སོང༌།
ཡང་ཇི་བཞིན་མ་ངེས། བཅུ་དྲུག་ཐོ་རངས་ཁར་འགག་པའི་རྒྱབ་ཏུ་སྔར་བཞིན་གདན་དྲངས་ཏེ་སྒྲོལ་ཕོར་ཕེབས། ཕུར་སྒྲུབ་སློབ་དཔོན་འཕྲོ་དེ་སྐབས་ཀྱི་སློབ་དཔོན་གཞོན་པ་ཕྲན་རང་ཡིན་སྟེང་སྐུ་ཚབ་བྱས་ཏེ་ཉིས་ལྕོགས་བགྱིས།
དེ་སྐབས་འགའ་རེ་ནས་སྟེང་གདོན་གྱི་སྙུན་གཞི་འདྲ་མོ་ཡིན་ཚུལ་བྱས་སོང་ཡང༌། དེ་འདྲ་མ་རེད། དྲུང་ཡིག་མགོན་པོ་ནས་ཟེར་ན་སྐུ་རླུང་ཁྱབ་བྱེད་འཁྲུལ་པ་ལྟ་བུ་ཡིན་ལུགས་བརྗོད་པ་གང་ལྟར་ཟླ་མཇུག་ལ་རིམ་བཞིན་སྐུ་སེང་དྭངས་སུ་གྱུར།
དེ་ནས་སྔར་གྱི་ཆབ་དམར་ཁ་མ་དྲོ་དེར་སྟོན་ཆབ་གནང་བ་ཆབ་ཚན་ཀྱང་དྲོ་འཇམ་ལས་མེད་ཐོག་སྔར་གྱི་ཞབས་རོ་ཡང་ཅུང་ཟད་འཕར་བ་སོགས་ཆབ་གསར་འདི་སྔར་གཞིས་རྩེར་སྡེ་པ་གཙང་པས་ཆོས་སྡེ་གསར་བཞེངས་བཞིན་མི་ཤིས་པ་ཁོ་ན་

བྱུང་བ་ཞིག་ཡིན། དགུན་ཐོག་གཞི་ཐོག་ཏུ་བཞུགས་སྐབས་གཏེར་སྟོན་བསོད་རྒྱལ་ཕེབས་པར། ཡབ་རྗེ་རྡོ་རྗེ་འཆང་ཉིད་མཇལ་ཞུས་ཀྱིས་ལུང་བསྟན་འགའ་ཞིག་ཕུལ་ཡོད་འདུག་པ་དང༌། གཞུང་ས་ནས་ཀྱང་བཀུར་བཟོས་ཆེ་བར་དགོངས་སམ་སྙམ།
འདི་གར་ཡང་གཏོར་བཟློག་སོགས་ཞབས་བརྟན་འགའ་ཞིག་ཀྱང་མཛད་སོང་ལ་གང་གི་སྒོ་ནས་ཡིན་མིན་ནི་མ་ཤེས་སོ། །དེ་ཡན་གྱི་ལོ་ཁམས་སོ་སོའི་མཛད་སྒོ་རྣམས་རགས་ཙམ་སྒྲོ་སྐུར་དང་བྲལ་བར་བརྗོད་ཟིན་ནས་ཞིབ་པར་རྣམ་ཐར་ཟིན་ཐོ་སོགས་གང་ཡང་མེད་སྟབས་བརྗོད་པར་རྔོ་མ་ཐོགས་ཤིང༌།
གོང་གསལ་དེ་རྣམས་དམ་པའི་ཡོན་ཏན་དྲུག་གམ་དགུར་བསྡུས་པ་ལས། དེ་ཡང་བསྡུས་ན། བསྟན་པའི་བྱ་བ་ཐོས་བསམ་སྒོམ་གསུམ་དང༌།
མཁས་པའི་བྱ་བ་འཆད་རྩོད་རྩོམ་གསུམ་དུ་བསྡུས་པར་གསུངས་པས། དང་པོར་ཐོས་བསམ་ཇི་ལྟར་མཛད་ཚུལ་ནི། དམ་པ་རྣམས་ལ་དབང་ཆོས་གསན་ཚུལ་རྣམས་ཞིབ་པར་བཀོད་བཞིན་དང༌། དེ་ལྟར་གསན་པ་རྣམས་ཀྱང་མིང་རྐྱང་ཙམ་དུ་མ་ལུས་པར་བསམ་པས་སྒྲོ་འདོགས་ཆོད་ཅིང༌།
བསྒོམས་པས་ཉམས་སུ་བཞེས་ཚུལ་སོགས་ནི། བདག་ཅག་རྣམས་ཀྱི་ཡབ་རྗེ་རྡོ་རྗེ་འཆང་དེ་ཉིད་ནི་དུས་རྒྱུན་དུ་སྐུ་གསུང་ཐུགས་རང་བཞིན་དྲང་པོར་བཞུགས་པ་ལས་ཕྱོགས་ལྷུང་དྲི་མ་ཅན་གྱི་ཆགས་སྡང་གི་འཕྲོས་པ་སོགས་གསུངས་པ་ནི་སུས་ཀྱང་ཐོས་མ་མྱོང་ཞིང༌།
ཁྱད་པར་འགྲོ་བ་མགོན་མེད་པ་དང་ཉམ་ཐག་པ་རྣམས་གཟིགས་པ་ན་ལྷག་པར་ཐུགས་བརྩེ་བས་ངོས་རྣམས་ཁྲི་སྟེང་བཟའ་བཏུང་སྐྱིད་པོས་འཚོ་

བ་ལ་འདི་རྣམས་སྙིང་རྗེ་བས་ཇི་ལྟར་འདོད་པ་སྦྱིན་ཞེས་ཡང་ཡང་གསུངས་ཤིང༌། བསྟན་པ་བསྟན་འཛིན་དང་བཅས་པ་རྣམས་ལའང་དད་གུས་ལྷག་པར་མཛད་ཚུལ། ས་བྱི་བོད་ཕྱི་དམག་འཁྲུག་སྐབས། འདི་ག་གདན་ས་ནས་ཀྱང་སྤྱི་འགྲེའི་སེར་དམག་གྲབས་གཤོམ་གྱིས་ཉེ་འཁོར་གྱི་གྲྭ་རིགས་རྣམས་གྲྭ་ཆས་བཞག
ཕུ་ལུང་མ་གྱོན་རྒྱལ་སྒང་མགྲོན་གཉེར་ནས་མེ་མདའ་རྒྱག་ལུགས་སོགས་སློབ་སྦྱོང་བྱེད་པར་གཟིགས་པ་ན། ཀྱེ་མ་བསྟན་པའི་གཞི་མ་དགེ་འདུན་གྱི་སྡེ་རྣམས་འདི་བཞིན་བྱེད་པ་བསྟན་པ་ཉམས་དམན་གསུངས་ཤིང༌།
མི་བཟོད་པའི་ཐུགས་ཁྲལ་ཆེན་པོ་མཛད་པ་ངོས་རྣམས་ཀྱིས་ཀྱང་མཐོང་ཞིང༌། ཀྱཻ་རྡོ་རྗེ་ཕུར་པ་རིག་བྱེད་མ།
མགོན་དཀར་གུར་མགོན་ཞལ་བཞི་རྣམས་ཀྱི་བསྙེན་སྒྲུབ་མཐར་ཕྱིན་པ་མཛད་ཅིང༌། རྒྱུན་གཏན་ཀྱང་ངག་གི་ཐུགས་དམ་ཉམས་བཞེས་ཆག་མེད་དང༌། བླ་མ་གོང་མའི་རྣམ་ཐར་ཆོས་འབྱུང། རྣམ་བཤད་སོགས་ལ་གཟིགས་རྟོག་དང༌།
ལྷག་པར་སྒྲུབ་མཆོད་དབང་ལུང་ཁྲིད་གསུམ་སོགས་ཀྱི་བསམ་བྱ་རྣམས་ལ་ཞིབ་གཟིགས་ཀྱིས་དེང་སང་གི་བླ་ཆེན། མ་ཤེས་ཀྱང་ཤེས་ཚུལ་བྱེད་ཅིང་དྲིས་ན་ཡིན་ལུགས་ཅི་ཡང་སྨྲ་རྒྱུ་མེད་པ་རྣམས་དང་མི་འདྲ་བར།
གསང་སྔགས་རྙིང་མ་རྡོ་རྗེ་ཕུར་པ་སོགས་བདག་མདུན་ཐ་མི་ཐད་དང༌། སླར་ཕྱེ་སྟེ་བདག་འཇུག་ལེན་པ་དང༌། གུར་རྒྱུད་དྲག་དམར་སོགས་བསྐྱེད་ཚིག་གཅིག་ཉིད་ཀྱིས་བདག་མདུན་བུམ་གསུམ་སོ་སོར་གསལ་འདེབས་དགོས་པ་དང༌།
ཀྱཻ་རྡོ་རྗེ་སོགས་ལ་བདག་བསྐྱེད་མདུན་བསྐྱེད་བསྲེ་ལུགས་ཀྱི་མདུན་བསྲེ་དགོས་ཚུལ་རྣམས་མ་འདྲེས་པར་

མཁྱེན་ཅིང་ཞིབ་པར་གསུངས་པ་ཁོ་བོས་ཀྱང་ཐོས་ཤིང༌། དེ་བཞིན་དབང་རྗེས་གནང་བཀའ་གཏད་བྱིན་རླབས་སོགས་གང་གནང་ཡང་གཞུང་དེ་རང་ནས་གང་བཤད་རྣམས་མ་ཆད་མ་ལྷག་པར་ནན་ཏན་དུ་གནང་སྲོལ་དང༌། རྒྱུན་གཏན་གསོལ་ཟས་སོགས་གང་གནང་བླ་མ་ཡི་དམ་འགའ་ཞིག་གི་མཚན་ནས་བརྗོད་དེ་ཕུད་གཏོར་དང་སྐུ་ལུས་གདན་གསུམ་ཚང་བའི་ངོ་བོར་དགོངས་ཏེ།
ཁ་ཟས་ཀྱི་རྣལ་འབྱོར་རྒྱུད་སྡེ་ནས་བཤད་པ་བཞིན་མཛད་པར་སྤྱན་དམིགས་བཟང་མཛད་པ་ཡང་ཡང་མཐོང་ཐོས་བྱུང་བ་འདི་ལ་དཔག་ན།
འདོད་ཡོན་ལམ་འཁྱེར་དགོངས་པས་མཉེས་པ་དང་ལུང་མ་བསྟན་དང་བག་མེད་ཀྱི་དབང་དུ་ཅུང་ཟད་ཀྱང་འགྲོ་མི་སྲིད་དམ་སྙམ་མོ། །འཆད་པ་ཉི་མའི་འོད་ཟེར་གྱིས་གདུལ་བྱའི་དོན་མཛད་ཚུལ་ནི་གོང་དུ་བཤད་པ་བཞིན་སྔ་ཕྱིར་ས་སྐྱ་པའི་ཡབ་ཆོས་གསུང་ངག་ལམ་འབྲས་ཚོགས་བཤད་ཐེངས་བཞི་དང༌།
གུར་མགོན་གྱི་ཆོས་སྐོར་ཐེངས་གཉིས། གསེར་ཆོས་བཅུ་གསུམ། ནཱ་རོ་མཁའ་སྤྱོད་སོགས་ལན་གཅིག
གཞན་དབང་རྗེས་གནང་གི་རིགས་སོགས་གྲངས་མང་གནང་བའི་ཞལ་སློབ་ཀྱི་གཙོ་བོ་ནི། གང་གི་སྐུ་མཆེད་གཅུང་པོ་ངག་དབང་གསང་བའི་བདག་པོ་དཔལ་ཆེན་འོད་པོ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་མཆོག་དང༌།
གང་གི་རིགས་དང་ཆོས་ཀྱི་སློབ་བུར་གྱུར་པ་ཁོ་བོ་འཁོན་རིགས་ངག་དབང་དྲག་ཤུལ་འཕྲིན་ལས་རིན་ཆེན་དཔལ་བཟང་པོ་ཞེས་འབོད་པ་བདག་དང༌། འཁོན་གདུང་གཅུང་པོ་ངག་དབང་ལྷུན་གྲུབ་རྒྱལ་མཚན།
འཇམ་དབྱངས་ཐུབ་བསྟན་

བཟང་པོ། ངག་དབང་ཀུན་དགའ་གྲགས་པ་བློ་གྲོས། རྗེ་བཙུན་པདྨ་འཕྲིན་ལས་དང་དངོས་གྲུབ་དབང་མོ་ཟུང་དང༌། རྒྱལ་བ་སྐྱེད་པའི་ཡུམ་མཆོག་འཆི་མེད་ཚེ་དབང་རིག་འཛིན་དཔལ་བཟང་མོ། བདག་ཡུམ་འཆི་མེད་ཀུན་དགའ་སྒྲོལ་མ།
མདོ་སྔགས་ཆོས་སྡེ་ཉི་ཟླ་ཟུང་འབྲེལ་གྱི་མཁན་རིན་པོ་ཆེ་བཀྲ་ཤིས་ཆོས་འཕེལ། བྱམས་པ་ཆོས་བསྟན་འཛིན་སོགས་དང༌། ངོར་ཨེ་ཝཾ་ཆོས་ལྡན་གྱི་མཁན་རིན་པོ་ཆེ་ངག་དབང་བློ་གྲོས་སྙིང་པོ།
འཇམ་དཔལ་ཕན་བདེའི་སྙིང་པོ་ཟུང་སོགས། དེ་དུས་ཀྱི་མཁན་ཞབས་ཕལ་ཆེ་བ། ཡར་ཀླུངས་དབོན་སྤྲུལ་རིན་པོ་ཆེ། ནཱ་ལནྡྲའི་བཅོ་བརྒྱད་ཁྲི་ཆེན་ངག་དབང་ཀུན་དགའ་མཁྱེན་རབ་སོགས་རང་ལུགས་ཀྱི་བསྟན་འཛིན་མཚན་ནས་བགྲངས་སུ་རུང་བ་དུ་མ་དང་གཞན་འདིར་མ་འདུས་པ་མང་དུ་ཡོད་པ་དང༌།
གཞན་ཡང་གྲྭ་ས་ཁག་གི་སྤྲུལ་སྐུ་དང༌། སྡེ་དགེ་ས་སྤྱོད་པ་དང༌། གཞུང་ས་ཆེན་པོ་དང་བླ་བྲང་སྐུ་དྲག་མི་ཆེན་དུ་མ་སོགས་རྒྱལ་བསྟན་རིན་པོ་ཆེ་ལ་ཕན་པ་རྒྱ་ཆེན་པོ་བསྒྲུབས་པར་མཛད་པ་དང༌།
རྩོད་པ་རྡོ་རྗེའི་མེ་ཆེན་གྱིས་ལོག་རྟོག་ཚང་ཚིང་ཇི་ལྟར་བསྲེག་པའི་ཚུལ་དང༌། རྩོམ་པ་སྡེབས་ལེགས་ཚིག་གི་མེ་ཏོག་གིས་རྒྱལ་བསྟན་མཛེས་པར་མཛད་ཚུལ་རྣམས་སྡེབ་གཅིག་ཏུ་བརྗོད་ན།
སྤྱིར་བདག་ཉིད་ཆེན་པོ་དེང་སང་དུས་སྙིགས་མ་དམུ་རྒོད་ལ་དགོངས་རྩོད་པ་དངོས་སུ་མཛད་པ་མ་མཐོང་ཞིང༌། དེ་བཞིན་ལྗགས་རྩོམ་ཡང་ཡབ་མེས་གོང་མས་མཛད་པ་རྣམས་བྱིན་ཆེ་བས་རྒྱུན་འགག་པ་ལ་དགོངས།
གསོལ་འདེབས་བརྟན་བཞུགས་ཕྲན་བུ་ལས་མ་མཛད་ཀྱང༌།

དོན་དུ་རྩོད་རྩོམ་གཉིས་ཆར་དུས་མདོས་ཕུར་སྒྲུབ་སོགས་ཀྱི་གསུང་བསྔོར། བསྔོ་རྒྱུ་བསྔོ་བྱ་ཐ་དད་མི་ཐད་རྣམ་དབྱེ་གསུང་ངག་རང་ནས་མང་དུ་བཤད་པར་མཛད་པ་རྣམས་དོན་གྱི་མཁས་པའི་བྱ་བར་འགྲོའམ་སྙམ་མོ།
།དེ་ལྟར་བསྟན་པ་དང་སེམས་ཅན་གྱི་དོན་རྒྱ་ཆེ་བར་མཛད་ནས། བདག་ཅག་ལ་སོགས་པ་གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་བ་དང༌། ཞིང་ཁམས་གཞན་དུ་འགྲོ་དོན་རྒྱ་ཆེ་བ་ལ་དགོངས་ནས་གཟུགས་སྐུའི་དཀྱིལ་འཁོར་ཆོས་དབྱིངས་སུ་བསྡུས་པའི་ཚུལ་ནི།
ས་ཕག་ཧོར་ཟླ་བཞི་པར་བདེ་མཆོག་དུ་ཞབས་ལ་སྐྲང་སྦོས་ཆེ་བར་སྨན་པ་རྣམས་ཀྱིས་ཞབས་བབས་བར་འཁྲུལ་ནས། ཊ་སྨན་མང་བའི་རྐྱེན་ལྟ་བུ་ཆབ་གཞི་སོགས་ཀྱི་སྙུན་འགོ་ཟུག་ཀྱང་བར་སྐབས་ཅུང་དྭངས་སྐྱེད་བཞེས་པར་ཚང་མས་རིམ་འཁྲུལ་ནས་དྭངས་ཡོང་མུར་ཟླ་བ་བཅུ་པའི་ནང་ངོས་རང་ཞབས་ལྷར་བསྙེན་སྒྲུབ་ཞིག་ལ་བསྡད་ཡོད་པ།
མ་ཡུམ་མཆོག་ནས་རྗེ་བཙུན་པདྨ་འཕྲིན་ལས་གཏོང་གནང་གིས་ཆབ་བསགས་ཀྱི་སྙུན་ཆེ་བ་ཡོད་ལུགས་མཚམས་ཐོན་ཏེ་ཡོང་དགོས་ཚུལ་བཀའ་ཕེབས་ཞུས་ཏེ།
གཞི་ཐོག་ཏུ་བཅར་བ་སྐུ་དང་ཕྱག་ཞབས་སྦོས་སྐྲང་ཆེ་ཡང༌། གསོལ་བ་ཞབས་འཆག་སོགས་གནང་བར་དེ་ཙམ་སྐུ་ངལ་ཆེ་བ་མེད་ཅིང༌།
ཞལ་ཁྲོལ་སོགས་གནང་རྒྱུན་གཏན་ལས་ཀྱང་བདེ་ཉམས་ཆེ་བར་མཛད་པར། ཚང་མས་དགའ་མོ་ཡོང་ཤག་མུར་འགོ་ཟླའི་བཅུ་གཅིག་ཙམ་ནས་སྐུ་གཟུགས་ཤུགས་ཇེ་ཞན་ཇེ་ཆག་གིས་ཞབས་འཆག་ཀྱང་གནང་མི་ཐུབ་ཅིང༌།
གསོལ་ཟས་ཀྱང་བཞེས་དཀའ་བ་བཅས་ཉེར་དགུ་བར་བཞུགས་

ཤིང༌། འོན་ཀྱང་ཐུགས་དམ་རྒྱུན་པར་གནང་བ་རྣམས་ལས་སྔར་ལས་རྒྱུན་རིང་བ་གནང་བ་དང༌། གནམ་གང་ཉིན་ཁོ་བོས་བསྐང་གསོ་བརྒྱ་ཚར་སོགས་ཕྱིན་ཉིན་ཕྱེད་ཡན་གསར་འགྱུར་མེད་ཀྱང༌། དེ་ནས་ལྗགས་དབུགས་བྲེལ་ཕེབས་བཅས་ཁོ་བོ་བསྐང་ས་བརྡ་ལོན་བྱུང་འཕྲལ་ཕྱིན་པ་ཡིན་ཡང་དྲུང་མགོན་སྤག་ཚ་མོ་དབུར་བསྒྲོན་ཏེ་རླུང་བཅོས་ཞུ་ཁུལ་དང༌།
ངོས་རང་ལ་གཟིགས་ཙམ་འདྲ་མོ་གནང་སྟེ། ངོས་རང་ལག་བསྟར་དུང་ཆོས་སུ་སྐུ་འཕེལ་གདུང་བྱིན་ཆེན་སྦྱར་བ་སོགས་ཕུལ་བཞེས་ཀྱིས་དགུང་གྲངས་ལྔ་བཅུར་ཕེབས་པ་ས་ཕག་ཧོར་ཟླ་བཅུ་གཅིག་པའི་ཚེས་གནམ་གང་གི་ཉིན་ཕྱེད་ཁར་འཕགས་པ་སྤྱན་རས་གཟིགས་སེམས་ཉིད་ངལ་གསོའི་བཞུགས་སྟངས་ལྟ་བུས་གཟུགས་སྐུའི་དཀྱིལ་འཁོར་ཆོས་དབྱིངས་སུ་བསྡུ་བའི་ཚུལ་བསྟན་ཏོ།
།མ་ཡུམ་མཆོག་དང་བདག་ཅག་རྣམས་འདི་བྱ་འདི་བྱེད་དང་བྲལ་བའི་ངང་ཚུལ་གྱིས་སེམས་ཁོང་དུ་ཆུད་ཀྱང་དྲན་བསྐྱེད་དེ་ངོས་རང་ནས་གསོལ་འདེབས་གསར་རྩོམ་དང༌།
ཕུན་ཕོར་ཡང་ཞུ་གནང་གིས་སྔོན་ལམ་དེ་འཕྲལ་གཤེགས་ཇའི་ཐོག་འདོན་དགོས་སོགས་དང༌། ངོས་རང་རྣམས་གསོལ་འདེབས་འབད་བརྩོན་དང༌། མཁན་ཁྲི་དང༌། དབུ་བྱེད་བསྟན་རིན་སོགས་ནས་སྐུ་སྤུར་ཆས་བཞུགས་བྱས་སོང་བ།
སྔོན་གྱི་བླ་མ་གོང་མ་རྣམས་ལ་ཐུགས་དམ་མ་གྲོལ་བར་འགུལ་བསྐྱོད་མི་རུང་བ་དང༌། ཐུགས་དམ་གྲོལ་ལྟས་བྱུང་བསྟུན་སྤུར་ཆས་རིགས་ལྔ་རྡོ་རྗེ་དྲིལ་བུ་སོགས་ཕུལ་ཚུལ་རྒྱུད་སྡེ་དགོངས་པ་རྨ་མེད་པ་ཡིན་ཡང་བར་སྐབས་ཤིག་ནས་སླ་ཆོས་འདི་བཞིན་

བྱུང་འདྲ་བས། དེང་སྐབས་བཤད་ལ་ཕྱིན་ན། ཙི་ཏའི་ཡུལ་དུ་ཕྱིན་པ་ན། །རྐང་གཉིས་པ་ལ་མིར་མི་བརྩི། །ཞེས་མཆེད་ཟླར་འགྲོ་དོགས་བཞག་གོ །དེ་ནས་སྐུ་སྤུར་བཞུགས་རིང་ཕྱག་གཉེར་བླ་ཁག་སོགས་ནས་སྔར་ལམ་ཁྱད་བྱང་བླ་མ་ལྷ་ཁང་དུ་བཏང་སོང༌།
དེ་ནས་བཅུ་གཅིག་ལ་སྐུ་གདུང་རིན་པོ་ཆེ་ངོས་སོགས་སྐུ་ངོ་བགྲེས་གཞོན་ཚང་མ་སྟོད་སྨད་བླ་ཁག་སོགས་སྤོས་བསུ་དང༌། འདུས་ཚོགས་ནས་སེར་ཕྲེང་བཅས་གཞི་ཐོག་ནས་ཕུར་ཁང་བར་ཕེབས་བྱམས་ལ་མཆོད་ཚོགས་དང་བཅས་པས་གདན་དྲངས་ཏེ།
སྤུར་མཆོད་པ་མཁན་ཁྲི་དཔལ་བཟང་འཕྲིན་ལས་ནས། རྒྱུད་སྡེ་ནས་གསུངས་པའི་དུས་མཐའི་ཆོ་གའི་སྒོ་ནས་སྤུར་མཆོད་ཕུལ་བ་མགྱོགས་མྱུར་བཞེས་གྲུབ།
དེ་ཉིན་སྤུར་ཁང་རྒྱས་བཏབ། དེའི་སང་ཉིན་བཤིག་སྟེ། གདུང་རུས་རྣམས་སེར་ཕྲེང་བཅས་གཞི་ཐོག་ཏུ་གདན་དྲངས། འདི་ཉིན་ལྷ་ཆེན་གཙུག་ལག་ཁང་དང་ངོ་མཚར་རྟེན་བཞི་སོགས་ལྷ་ཁང་རྣམས་སུ་སྣ་ལྔའི་སྟོང་མཆོད།
དགེ་འདུན་རྣམས་ལ་མང་འགྱེད་བསྙེན་བཀུར་སོགས་དང་གོང་ས་རྒྱལ་དབང་ཐམས་ཅད་མཁྱེན་པ། པཎ་ཆེན་རིན་པོ་ཆེ་སོགས་ལ་གཤེགས་རྫོང་བསྔོ་རྟེན་རྒྱ་སྤམ་ཆེ་བ། འདི་ཁའི་བླ་ཁག་རྣམས་དང་ཕྱོགས་ཀྱི་བླ་སྤྲུལ་ཁག
དགོན་ཁག་རིས་མེད་ཕལ་ཆེ་བ་སོགས་ལ་བསྔོ་རྟེན་རྣམ་བཞག་ཟུར་འབུལ་འོས་པ་རྣམས་དང༌། བྱིངས་ལ་མང་འགྱེད། འདི་གར་སྐུ་ཚིགས་རིང་ཉིན་ལྟར་ལྷོ་བྱང་འདུས་ཚོགས་ནས་ཐམས་ཅད་རིག་པའི་ཆོག་གར་བསྙེན་འགྱེད་བཅས་སོགས།
གཞི་ཐོག་དབང་ཁང་དུ་ངོས་

རང་ནས་སློབ་དཔོན་བགྱིས་བན་ཚང་པ་སོགས་ནས་རྡོ་རྗེ་ཕུར་པའི་སྒྲུབ་མཆོད་ཞག་བདུན། སྐུ་ཚིགས་རྣམས་དང༌། ཞེ་དགུ་རྫོགས་པའི་དགོངས་རྫོགས་རྣམས་ལ་སྣ་ལྔའི་མཆོད་པ་ཚོགས་ཆེན་འགྱེད་མུ་སྟོས་བར་སྦྱིན་གཏོང་རྒྱ་ཆེར་མཛད་དོ།
།དེ་སྐབས་ཨ་མདོ་བླ་མ་དགེ་འདུན་དང༌། ཨ་ལི་ཆོས་རྗེ་སོགས་འབྱོར་ཏེ་རྒྱ་དངུལ་མང་དུ་གཞུང་འབུལ་ཞུས་པ། སྒེར་གཞུང་བསྡོམས་པས་རྒྱ་རྡོ་བརྒྱ་སྐོར་བྱུང་བ་སོགས་གདུང་རྟེན་གྱི་རྒྱུར་གཏང་ཆོག་བྱུང་བ་ནི།
དེ་བཞིན་གཤེགས་པ་གཤེགས་མཐར་མོ་འགལ་བུས་ཙན་དན་ཕུལ་བ་བཞིན་སོ་སོའི་ཐུགས་བསྐྱེད་སྨོན་ལམ་ལས་གྲུབ་པའོ། །དེ་ནས་ཕུན་ཕོར་སྔར་ལམ་བཞིན་ཁྲི་བའི་ལས་མཇུག་གནང་འཐུས་སྩལ་གྱིས་ལྕགས་བྱི་དབྱར་ལོ་རྩེ་ཟངས་བཟོ་དབུ་མང་རྣམས་ནས་བྱང་ཆུབ་མཆོད་རྟེན་བུམ་པ་བང་རིམ་ཅན་རིན་པོ་ཆེ་གཉིས་པ་ལས་གྲུབ་པ་ལ་ཁྲི་གདན་ཆོས་འཁོར་གསེར་ཟངས་ལས་གྲུབ་པ།
བུམ་སྒོར་ཡབ་རྗེ་རྡོ་རྗེ་འཆང་ཉིད་བཞིན་བཞེངས་པ་བཅས།
ཨོ་རྒྱན་ལྷ་ཁང་གི་ཤར་ངོས་སུ་བཞུགས་ལ་ནང་གདུང་རུས་བཏུལ་བའི་བླ་མ། ཡི་དམ། སངས་རྒྱས་བྱང་སེམས་ཆོས་སྲུང་ནོར་ལྷའི་སྐུ་གྲངས་མང་གིས་མཚོན་རིང་བསྲེལ་རྣམ་བཞི་སྤྱི་དང་བྱེ་བྲག་ནང་རྟེན་བྱིན་ཅན་གྲངས་མང་གིས་བཀང་བ་བཅས་གྲོ་བཞིན་ཟླ་ནང་ཕེར་ཟིན་ཏེ།
ཕུན་ཕོ་འཇམ་དབང་ཆོག་གྲ་དང་བཅས་པས་དགེས་པ་རྡོ་རྗེའི་རྒྱས་པ་བདུན་པའི་སེར་ཚོགས་ཞབས་བསྐོར་དང་ཆབས་ཅིག་ཕྱི་བསྐོར་མེ་ཏོག་འཐོར་བ་མུས་གོས་སྐུ་ཞལ་ཕྱེ་སོགས།
སྔོན་ལམ་བཞིན་མཛད་དོ། །ལོ་དུས་

དགོངས་རྫོགས་སུ་ས་གཞུང་དང་སྒེར་བཅས་ནས་རྡོ་རྗེ་ཕུར་པའི་སྒྲུབ་མཆོད་ཚུགས་གྲོལ་བསྡོམས་ཉིན་ལྔ། བླ་མཆོད་དུས་ཆེན་ཉིན་སེར་འདུའི་ཞབས་བསྐོར་མཆོད་ཕྲེང་འགྲན་བྲལ་བདུན་ཚན་བཅས་ད་ལྟ་བར་དགོངས་རྫོགས་རྣམས་འདི་བཞིན་བཅས་ཀྱིས།
ཡབ་རྗེ་རྡོ་རྗེ་འཆང་ངག་དབང་འཇིགས་མེད་རྒྱལ་དབང་རྡོ་རྗེ་ཀུན་སྙིང་བསམ་འཕེལ་ནོར་བུའི་རྣམ་ཐར་མདོ་ཙམ་བཤད་ཟིན་ཏོ། །༣ གསང་བདག་དཔལ་ཆེན་འོད་པོ།དེ་ནས་དེ་ཉིད་ཀྱི་སྐུ་མཆེད་གཅུང་པོ་གསང་བདག་དཔལ་ཆེན་འོད་པོ་ནི།
ཡབ་རྗེ་ཐེག་ཆེན་བཀྲ་ཤིས་རིན་ཆེན་དགུང་གྲངས་སོ་ལྔར་ཕེབས་པ། ཡུམ་མཆོག་བསོད་ནམས་དཔལ་སྒྲོན་བུ་ཁྲིད་ཉིད་ཀྱི་སྲས་སུ་ས་ཕོ་རྟ་ཡི་ལོ་ཧོར་ཟླ་བཞི་པའི་ཚེས་བཅུ་གཅིག་ལ་ངོ་མཚར་བའི་ལྟས་དུ་མ་དང་བཅས་གཞི་ཐོག་ཕོ་བྲང་དུ་སྐུ་བལྟམས།
ཡབ་རྗེ་མཆོག་ནས་མཚན་གསང་བདག་དཔལ་ཆེན་འོད་པོ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོར་གསོལ་བར་མཛད་ཅིང༌།
དོན་དུ་ཡབ་རྗེ་པདྨ་བདུད་འདུལ་དབང་ཕྱུག་གང་གི་ཡང་སྲིད་འཁྲུལ་མེད་མྱུར་དུ་འབྱོན་པར་གདུང་ཤུགས་དྲག་པོས་གསོལ་འདེབས་ཆོས་སྲུང་རྣམས་ལ་བཀའ་བསྒོ་འཕྲིན་བཅོལ་སོགས་ནན་ཏར་མཛད་པ་ལས།
ད་བཟོད་འབྲས་བུ་མངོན་དུ་འགྱུར་བ་གསུངས་པའང༌། ཡབ་རྗེ་ཐེག་དབང་ཉིད་ནས་མཛད་པའི་གསོལ་འདེབས་བརྟན་བཞུགས་སོགས་ལས།

ཡབ་རྗེ་གདོད་མའི་མགོན་པོ་ཉིད་ཀྱིས་རྣམ་མཁྱེན་མི་མངོན་པའི་དབྱིངས་གཟིགས་ཞེས་དང༌། གསང་བདག་ཡབ་རྗེ་པདྨའི་ཐུགས་དམ་ཆེ་སོགས་གསུངས་པའི་ཕྱིར་རོ། །དེ་ནས་ནར་སོན་ནས་དཔོན་སློབ་གྲགས་པ་རབ་རྒྱལ་ནས་འབྲི་ཀློག་ཕུལ་བས་ཚེགས་མེད་དུ་མཁྱེན།
མངོན་བྱུང་འགའ་ཞིག་ཀྱང་གསལ་བར་གསུངས། ཡབ་རྗེ་རྡོ་རྗེ་འཆང་མངྒའི་མཚན་ཅན་དེ་ཉིད་ནས་རྡོ་རྗེ་ཕུར་པ་དང༌། ཀྱཻ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་ཐོག་མའི་སྨིན་བྱེད་ཀྱི་དབང་ཟབ་རྒྱས་གནང་ཞིང་རྒྱུད་བརྟག་པ་གཉིས་པ།
ཀྱཻ་རྡོ་རྗེ། ཕུར་པ། གསང་བདེ་འཇིགས་བྱེད། བདག་མེད་མ་རྣམས་ཀྱི་རྒྱུགས་སྤྲོད་གང་གི་ཡབ་རྗེ་མཆོག་དང༌། ཆོས་བྱང་ལས་ཚན་རྣམས་ཀྱི་སར་མཐར་ཕྱིན་པར་མཛད།
ཆོ་ག་ཕྱག་ལེན་དབྱངས་རོལ་གར་འཆམ་རྣམས་ཀྱང་དཔྱིས་ཕྱིན་སྦྱོང་བརྡར་མཛད་དེ། དགུང་གྲངས་བདུན་པར་རྒྱུད་འདོན་ཟབ་མ་དང༌། དགུ་པར་ཕུར་སྒྲུབ་ཚོགས་དབུས་གར་འཆམ་སོགས་མཛད་པས་གདུལ་བྱ་རྣམས་ཀྱི་ཡིད་འཕྲོག་པར་མཛད་ཅིང༌།
བར་ཡབ་རྗེ་མཆོག་ལ་གང་གི་རིགས་སྲས་གཅུང་པོ་འདི་ཉིད་རྟ་ནག་སྒྲོལ་མ་སྦུག་གི་བླ་སྤྲུལ་སྒྲོལ་སྟོན་འཇམ་དབྱངས་ཆོས་རྒྱལ་མཚན་གྱི་ཡང་སྲིད་དུ་ངོས་འཛིན་ཞུས་བསྩལ་བྱུང་བ་ནི།
བརྟག་གཉིས་ལས། འཆད་པ་པོ་ང་ཆོས་ཀྱང་ང༌། །རང་གི་ཚོགས་ལྡན་ཉན་པ་ང༌། །འཇིག་རྟེན་སྟོན་པ་བསྒྲུབ་བྱ་ང༌། །འཇིག་རྟེན་འཇིག་རྟེན་འདས་པ་ང༌།
།ཞེས་སོགས་གསུངས་པ་ལྟར་གོང་དུ་ཡབ་རྗེ་པདྨའི་མཚན་ཅན་གྱི་སྐྱེ་སྲིད་དང༌། ཡང་འདིར་རྟ་ལས་བབས་ཏེ་བོང་བུ་

ལ་བཞོན་པའི་དཔེ་བཞིན་སྒྲོལ་ཕུག་བླ་མའི་ཡང་སྲིད་སོགས་ངོས་འཛིན་གནང་བ་འགལ་བར་མི་སེམས་ཏེ། སངས་རྒྱས་རྣམས་ནི་དབང་བཅུ་དང་སྤྲུལ་བསྒྱུར་ལ་མངའ་བརྙེས་པའི་ཕྱིར། འཇིག་རྟེན་ཁམས་ལ་ལར་སངས་རྒྱས་པ་དང༌།
འགའ་ཞིག་ཏུ་ཆོས་འཁོར་བསྐོར་བ་དང༌། ལ་ལར་བལྟམས་པ་ལ་སོགས་པ་དུས་གཅིག་ཏུ་མཛད་པ་ཡིན་ཏེ། ཡང་དག་སྦྱོར་བའི་རྒྱུད་ལས། གར་མཁན་དག་ཏུ་རི་མོ་བཟང་ལྟར་སྣང༌། །གང་དུ་སྤྲུལ་པ་ཞེས་ཀྱི་སངས་རྒྱས་ཉིད།
།གཅིག་པུ་ཉིད་ནི་དུ་མ་གར་མཛད་དོ། །ཞེས་གསུངས་པ་ལྟར་རོ། །དེ་ནས་དགོན་པ་རྩིས་བཞེས་ཁྲི་སྟོན་སོགས་ཡབ་སྲས་ལྷན་དུ་ཕེབས་ཏེ། དགེ་སྡིང་ནས་དམིགས་ཀོ་ས་ནས་རྟ་ནག་སྒྲོལ་མགོན་དུ་ཕེབས་ཏེ།
རིགས་སྲས་དམ་པ་གསང་བདག་དཔལ་ཆེན་འོད་པོ་ཉིད་གསང་ཆེན་རྙིང་མ་བའི་རིང་ལུགས་སྒྲོལ་སྟོན་འཇམ་དབྱངས་ཆོས་ཀྱི་རྒྱལ་མཚན་སོགས་ཀྱི་ཆོས་ཁྲིར་མངའ་གསོལ་བར་མཛད་ནས། དགོན་གྱི་རྟེན་གསུམ་དང༌།
མཆོད་གཞིས་འོ་རློན་གྲྭ་རིགས་སྦྱིན་བདག་དང་བཅས་པ་མི་ཉམས་གོང་འཕེལ་དགོས་རྒྱུའི་བཀའ་གདམས་དང༌། སྐྱབས་མཆོག་ཉིད་ཀྱང་གདན་ས་ལྟེ་བ་བཞུགས་ཏེ། ཆོས་དུས་དབང་འཆད་ཉན་རྣམས་ལ་ཡར་མར་ཕེབས་རྒྱུ་སོགས་བཀའ་བཀོད་མཐར་ཕྱིན་པར་གནང་ནས།
ཡབ་སྲས་རྣམས་གདན་སར་ཕེབས་ཅིང་རྗེ་ཉིད་དགུང་ལོ་བརྒྱད་དུ་ཕེབས་བར། ཤིང་གླང་ཟླ་བ་བཅུ་པར་ཡབ་མངྒའི་མཚན་ཅན་ཉིད་གདུལ་བྱ་རྣམས་ཀྱི་བསོད་ནམས་དུས་གཅིག་ཏུ་ཟད་དེ།
གཞན་དོན་དགོངས་པ་གཏད་ཚུལ་གོང་

མངྒའི་མཚན་ཅན་ཉིད་ཀྱི་རྣམ་ཐར་བཞིན་དང༌། དེ་ནས་དགུང་གྲངས་བཅུ་ཕྲག་གཅིག་དང་ཉག་མ་བསེ་རུའི་སྟེང་དུ་ཕེབས་པ། རྣམ་འབྱུང་ཞེས་པ་ས་ཕོ་འབྲུག་གི་ལོ་གང་གི་གཅེན་པོ་རིགས་བརྒྱའི་ཁྱབ་བདག་ངག་དབང་འཇིགས་མེད་དབང་རྒྱལ་རྡོ་རྗེ་ཀུན་སྙིང་བསམ་འཕེལ་ནོར་བུའི་ཞལ་སྔ་ནས།
འཕགས་བོད་ཀྱི་པཎ་གྲུབ་ཀུན་གྱི་ཐུགས་ཉམས་སུ་བཞེས་པས་ཡན་ལག་བདུན་ལྡན་གྱི་གོ་འཕང་བདེ་བླག་ཏུ་བརྙེས་པའི་ཤུལ་ལམ།
བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་གདམས་པ་ཐུན་མོང་མ་ཡིན་པ་གསུང་ངག་ལམ་འབྲས་ཚོགས་བཤད་ཐོག་མར་གསུང་བར། གསན་པ་པོ་གཅུང་པོ་ཁུ་བོ་རིན་པོ་ཆེ་ཉིད་དང༌། རྗེ་བཙུན་པདྨ་དབང་མོ།
བདག་ཅག་ཡུམ་མཆོག་ཤེས་རབ་ཀྱི་ཕ་རོལ་ཕྱིན་མའམ། རྒྱལ་ཡུམ་རྡོ་རྗེ་བདག་མེད་མའི་ངོ་བོར་བཞུགས་པ་བཀའ་དྲིན་ཅན་དེ་ཉིད་བཅས་དང༌། ཆོས་སྡེ་ལྷོ་བྱང༌། ཆོས་ལྷུན་པ་རྟ་ནག་ཐུབ་བསྟན།
རི་ཁུད་ལྷ་འབྲི། བཀའ་བཞི་བ་སོགས་ཞལ་གྲངས་དྲུག་ཅུ་བསྐོར་ལ་བསྩལ་བ། ཚེས་ཉིན་ལོ་གྱོན་མའི་རྗེས་གནང་སྔོན་འགྲོའི་སྣང་རྒྱུད་ཁྲིད་ཡིག་མཁན་ཆེན་ངག་དབང་ཆོས་གྲགས་ཡིག་ཆའི་ཐོག་ནས་དང༌།
སྣང་གསུམ་གྲོལ་ནས་བརྒྱུད་པའི་ཁྱད་པར་ཉིས་ལྡན་གྱི་སེམས་བསྐྱེད་ཆེན་མོ། དེ་ནས་གཅེན་པོ་མཆོག་ནས་བསྙེན་པ་ཞག་བདུན་དེའི་སློབ་མའི་བསགས་སྦྱངས། དེ་ནས་རྡུལ་ཚོན་གྱི་དཀྱིལ་འཁོར་དུ་རྒྱུ་དབང་ཟབ།
དེའི་སང་ནས་རྒྱུད་གསུམ་ཚུལ་སྔོན་འགྲོ་རྣམས་དང༌། ལྟ་ཁྲིད། ཕྱི་ནང་བསྐྱེད་རིམ་ལམ་དབང༌། བདག་མེད་མའི་བྱིན་རླབས་

འདུས་པ་ཐོག་མཐའ་བར་གསུམ་གྱི་ཁྲིད་ཆོས་བྱུང་ཁོག་ཕུབ་དམ་ཚིག་ཕྱི་ནང༌། བསྐྱེད་རིམ་རྣམ་བཤད་རྣམས་མཁན་ཆེན་ངག་ཆོས་ཀྱི་གསུང་རྣམས་ཀྱིས་ཟུར་བརྒྱན་ཏེ། ཐོས་བསམ་གྱི་སྒྲོ་འདོགས་གཅོད་པར་མཛད་པ་དང༌།
གཞན་ཡང་ལམ་འབྲས་དང་འབྲེལ་བའི་བྱིན་རླབས་སོགས་ཉི་ཤུ་སྐོར་ནས། ལམ་ཟབ་ཕྱི་ནང༌། རྟེན་འབྲེལ་སྲུང་བའི་བྱིན་རླབས་བཅས་གསན་པ་དང༌། སྣང་གསུམ་རྒྱབ་ཆོས་ལམ་འབྲས་བླ་མ་བརྒྱུད་པ་ཕལ་ཆེ་བའི་རྣམ་ཐར་གྱི་ལུང་དང་གཞན་ཡང་རྗེས་གནང་སྤྱི་བཀའ་སྒྲུབ་ཐབས་བརྒྱ་རྩ་རྗེས་གནང་དངོས་བདུན་ཅུ་དོན་གཉིས།
ཇོ་ལུགས་སྒྲོལ་མ་ཉེར་གཅིག་གི་རྗེས་གནང༌། གྲུབ་ཐོབ་བརྒྱད་ཅུ་རྩ་བཞི། ས་འཇམ་སྦགས་སྒྲུབ་རྣམས་ཀྱི་བྱིན་རླབས་ཟུར་བཀའ།
འཇམ་དཔལ་དཀར་ནག འཇམ་དབྱངས་དམར་སེར། སྨྲ་བའི་སེང་གེ གནས་བརྟན་བཅུ་དྲུག རྟ་ཕྱག་ཁྱུང་གསུམ། སེང་གདོང་སྔོན་མོ། སེང་སྒྲ། ཕྱག་ན་རྡོ་རྗེ་གོས་སྔོན་ཅན།
འབྱུང་འདུལ་རྣམས་ཀྱི་རྗེས་གནང༌། གུར་མགོན་ཁྲོ་བཅུ། ལྷ་བརྒྱད། ཞལ་བཞི་བསྙེན་དུས། དུར་བདག པུ་ཏྲའི་ཟུར་བཀའ། དཀར་བདུད། མགོན་དཀར། འཇམ་དཀར་འབྲུག་ཞོན། ཚོགས་བདག་ཁྱད་པར་བ། ཛམ་དམར་སྲོག་སྒྲུབ་རྣམས་ཀྱི་རྗེས་གནང༌།
གཞན་ཡང་སྔ་ཕྱི་གསན་པ་རྣམས་ཕྱོགས་གཅིག་ཏུ་བརྗོད་ན། རྡོ་རྗེ་གཞོན་ནུའི་སྟོད་ལས། སྨད་ལས་གཉིས་ཀྱི་དབང་ཆེན། བདེ་མཆོག་ནག་པོ་ལུགས། ནཱ་རོ་མཁའ་སྤྱོད་མའི་བྱིན་རླབས་ཐམས་ཅད་རིག་པ།
ཚེ་དཔག་མེད་ལྷ་དགུ་རྣམས་ཀྱི་དབང་ཆེན་

གསན། ལུང་སྐོར་ལ་ཕུར་པའི་སྒྲུབ་ཐབས་རྒྱས་པ་ཕུར་ཆེན་དུ་གྲགས་པ་དང༌། ཕུར་དཀྱིལ་གཏོར་བསྔོ་བསྐང་བ་འགོ་ལུགས་ཆོས་ཉིད་མ། བསངས་དཔེ་ཆེན་མོ། དམག་ཟོར་མའི་དགོས་སྐོང༌། ཚེ་རྟ་ཟུང་འབྲེལ་གྱི་དབང་སོགས་དང༌།
གུར་མགོན་ཆོས་སྐོར་དབང་ཆེན་ལྔ། ཁྲོ་བཅུ་ལྷ་བརྒྱད། ལྷ་བཅུ་གཉིས་མ། པུ་ཏྲ། བྲན་བདུད་རྣམས་ཐུན་མིན་གཉིས། ཟངས་གྲི་རྣམ་གཉིས། དུད་སོལ་ཕྱི་གསང་གཉིས་རྣམས་ཀྱི་རྗེས་གནང༌།
ཕྱི་ཁྲིད་བྲག་རྫོང་མ་ཕྱི་ནང་གསང་གསུམ་དང༌། རྩ་གསུམ་འཁོར་ལོ་ལྔ་ལ་བརྟེན་པའི་གསང་ཁྲིད། གསེར་ཆོས་དམར་པོ་སྐོར་གསུམ་ངོར་ལུགས་ཀྱི་རྗེས་གནང༌། དམར་ཆུང་སྐོར་གསུམ་རྗེས་གནང༌། གནོད་སྦྱིན་རྩིའུ་དམར་པོའི་སྲོག་གཏད་སོགས་གསན།
ཡབ་རྗེ་རྡོ་རྗེ་འཆང་ཐེག་ཆེན་བཀྲ་ཤིས་རིན་ཆེན་གྱི་དྲུང་ནས། ཕུར་དབང་ཀྱཻ་རྡོ་རྗེ་དབང་སོགས་གསན་ཚུལ་གོང་བཞིན་དང༌། གཞན་ཡང་ཉང་གཏེར་གུ་དྲག་དང༌།
ཚེ་རྟ་བླ་མ་ཞི་ཁྲོ་སྣུབས་ལུགས་བྱད་གྲོལ། མི་གཡོ་བ་དཀར་སྔོན་རྗེས་གནང་སོགས་གསན། ས་སྐྱ་པ་མགོན་པོ་དངོས་གྲུབ་དཔལ་འབར་དྲུང་ནས་ཚེ་རྟ་ཟུང་འབྲེལ་གྱི་དབང་ཡབ་རྗེ་སྐུ་མཆེད་གཉིས་ཆར། བདག་ཁྲི་ཀུན་དགའ་བསོད་ནམས་དྲུང་ནས་རྟ་མགྲིན་ཡང་གསང་དབང་ཆེན་གྱི་ལྔ་གཟས་གདོང་གི་བཀའ་གཏད་ཚེ་ཡི་རྫོང་ཆུང་བཅས་དང་མགོན་པོད་མེ་འབར་ཁ་སྐོང༌།
སྙན་བརྒྱུད་ཡང་སྐོང༌། དུད་པོད་སོགས་ཀྱི་ལུང་དང༌།
ཚེ་དབང་ལྕགས་སྡོང་མ། གཙུག་གཏོར་འབར་བ། ཐུགས་ཆེན་འཁོར་བ་

དོང་སྤྲུག ཕྱག་ཆེན་ཟུང་འཇུག་གཉན་སྒྲོལ། དུས་འཁོར་ལས་གསུངས་པའི་ཐུན་མོང་ལས་སྒྲུབ་པའི་ལྷ་གསུམ་གྱི་རྗེས་གནང་སོགས་གསན་ནོ། །གཞན་ཡང་སྔ་ཕྱི་དམ་པ་འགའ་ཞིག་ལས་གསན་པ་རྣམས་ཕྱོགས་གཅིག་ཏུ་བཀོད་ན།
རྗེ་བཙུན་རྡོ་རྗེ་རྣལ་འབྱོར་མ་ཉིད་ཐ་མལ་བའི་ཚུལ་བཟུང་བ་རྟ་མགྲིན་དབང་མོའི་དྲུང་ནས། བྱང་གཏེར་ཚེ་དབང་ལྕགས་སྡོང་མ། གསང་འདུས་འཕགས་ལུགས་དང་ཡེས་ཞབས་ལུགས། གཤེད་དམར་ལྷ་ལྔ། འཇིགས་བྱེད་རོ་ལངས་བརྒྱད་སྐོར།
འཇིགས་བྱེད་རྭ་ལུགས་ལྷ་བཅུ་གསུམ་མ། གདུགས་དཀར་ཉེར་བདུན་མ། ཀུ་རུ་ཀུ་ལླེ་ལྷ་ལྔ། མི་འཁྲུགས་ལྷ་དགུ། སློབ་དཔོན་ཛཱེ་ཏ་རའི་ལུགས་ཚེ་དཔག་མེད་ལྷ་དགུ་རྣམས་ཀྱི་དབང་ཆེན།
ཚེ་དབང་མདའ་འཕེལ་མ། གྲུབ་རྒྱལ་མ་རྣམས་ཀྱི་དབང༌། གསེར་ཆོས་ཚེ་དཔག་མེད་སྤྲུལ་སྐུ། ཐུགས་རྗེ་ཆེན་པོ་གཙོ་འཁོར་གསུམ་ཁྱུང་ནག ཁྱུང་དམར། སྒྲོལ་མ་དམར་མོ། བཀའ་གདམས་ལྷ་བཞི་ཀླུ་དབང་ལྷ་ལྔ།
ཚེ་དཔག་མེད་དཀར་པོ། སྒྲོལ་དཀར་བཀའ་བབས་དགུ་ལྡན་ཁྲོ་མོ་སྨེ་བརྩེགས། སྨེ་བརྩེགས་དུད་ཁ། སྨན་བླ་མཆེད་བདུན་རྣམས་ཀྱི་རྗེས་གནང་སོགས་དང༌། ས་སྐྱ་པའི་གསེར་ཆོས་མཁའ་སྤྱོད་སྐོར་གྱི་བྱིན་རླབས།
ནཱ་རོ་མཁའ་སྤྱོད་མའི་ཉམས་ཁྲིད་ཆོས་ཉིད་དངོས་བསྟན་གྱི་བྱིན་རླབས། རྨོར་མཛད་མཁའ་སྤྱོད་སྐོར་གསུམ་གྱི་པོད་ལུང༌། རྗེ་བཙུན་རིག་མ་ཕྱི་སྒྲུབ་དང༌། ཚར་ཆེན་ཡིག་སྟེང་ཐུན་མིན་རྗེས་གནང༌།
གསང་སྒྲུབ་ལྷ་ལྔའི་བྱིན་རླབས། ཚོགས་བདག་དམར་ཆེན་ཐུན་

མིན་དང༌། ཇོ་ཕྱག་བཞི་པ། ཆགས་རྡོ་རྗེ། འདོད་རྒྱལ་གསང་སྔགས་སྒྲ་རྣམས་ཀྱི་རྗེས་གནང༌། དབང་པོད་རྣམས་ཀྱི་ལུང༌། ནི་གུ་ཆོས་དྲུག་གི་ཆོས་སྐོར་ཆ་ཚང༌། ཞེན་པ་བཞི་བྲལ་གྱི་ཁྲིད་དང༌། ཡིག་སྐོར་ལུང༌།
ལམ་འབྲས་དང་འབྲེལ་བའི་བྱིན་རླབས་སོགས་གསན་སྐོར་ལ། བིར་སྲུང་ཕྱི་ནང༌། བླ་མ་རིན་འབྱུང༌། ཚར་གསུམ་ཁུག་པ་བརྡ་དོན་གསལ་བ། བརྡ་ཚིག་བརྒྱུད། ལམ་སྦས་བཤད། རྣམ་འཇོམས་བིར་ལུགས། སྒྲུབ་པ་ལུང་སྦྱིན།
གསང་བཅུའི་རྒྱས་འདེབས་སོགས་ཀྱི་བྱིན་རླབས། ལུང་སྐོར། ལྷ་ཆེན་ཆོས་སྤྱོད་རབ་གསལ། ཕུར་ཆུང་དུ་གྲགས་པ་བསྙེན་སྒྲུབ་གསལ་བྱེད་ས་ལོས་མཛད་པ། ཨ་མེས་ཞབས་ཀྱི་ཀྱཻ་རྡོ་རྗེ།
བདེ་མཆོག བདག་མེད་མ། ནཱ་རོ་མཁའ་སྤྱོད་རྣམས་ཀྱི་མངོན་དཀྱིལ་དང༌། ཀུན་རིག་དང་ཚེ་ཆོག སེང་སྒྲའི་འདོན་སྒྲོལ་སོགས་ཀྱི་ལུང༌། ཀུན་བློའི་བརྒྱུད་འདེབས་ཆེན་མོ། རི་ཁྲོད་མའི་བུམ་ཆོག་བརྒྱ་བཞི།
འབྱུང་བཞི་གཏོར་མ། གཏོར་མ་བརྒྱ་རྩ། སྨན་བླའི་མདོ་ཆོག འདོད་དགུ་ཡོངས་འཁྱིལ། དམ་ཚིག་རྡོ་རྗེའི་སྒོམ་བཟླས། ཀུན་བཀྲས་གསུར་བསྔོ། དབང་སྙིང་བསྟན་པ་གསོལ་ཆོག་སོགས། ས་ལོའི་མགོན་པོ་དྲུག་ཅུ་མ།
ཀུན་བཀྲས་ཞབས་ཀྱི་གཏོར་བཟློག་བསམ་དོན་ཀུན་འགྲུབ་སོགས་ལུང་གི་རིགས་བཅས་རྒྱ་ཆེར་གསན། དཔོན་སློབ་བཟོད་པ་ཕུན་ཚོགས་ལས་ཀྱཻ་རྡོ་རྗེ་རྒྱུ་ལམ་གྱི་དབང་དང༌། མགོན་པོ་ཞལ་བཞི་པའི་རྗེས་གནང་རིགས་ཁྲིད་ལུང་ཡོད་རིགས་བཅས་ཆ་ཚང་གསན།
དཔོན་སློབ་ཤེས་རབ་ཕུན་ཚོགས་ལས་རྣམ་སྲས་

རིགས་ཅན་བཅོ་ལྔའི་རྗེས་གནང་སོགས་གསན། ལྕམ་ཕུ་སྒྲོལ་མགོན་ཞབས་ལས་བྱང་གཏེར་སྒྲུབ་སྐོར་གསུམ་གྱི་དབང་དང་ཆོས་ཚན་ཉེར་ལྔའི་ལུང་སོགས་གསན། མཁས་དབང་ལྷ་ཆེན་མཁན་ཟུར་ཆོས་བསྟན་འཛིན་ལས་དབྱངས་ཅན་སྒྲ་མདོའི་ས་རིས།
སྒྲ་སྒྲུབ་ཕྱག་ལེན་དང༌། སྙན་ངག་མེ་ལོང་མ། སུམ་ཅུ་པ་དང༌། རྟགས་འཇུག སྡེབ་སྦྱོར་རིན་འབྱུང་གི་ཕྱག་ཁྲིད་སོགས་གསན། གཞན་ཡང་སྨན་རྩིས་སྐོར་རྣམས་ཀྱང་དེ་ལ་སྦྱངས་པའི་མཁས་པ་དག་ལས་གསན་བསམ་སོགས་རྒྱ་ཆེར་མཛད་ནས།
རྒྱུན་དུ་ཕྱག་བཞེས་ཀྱང་མཛད་དོ། །གསན་པ་དེ་དག་ཀྱང་མིང་རྐྱང་ཙམ་དུ་མ་ལུས་པ་བསྙེན་པ་དང་བསྒོམ་སྒྲུབ་ཉམས་བཞེས་འཆད་སྤེལ་སོགས་ཀྱི་སྒོ་ནས་བསྟན་པའི་བྱ་བ་ཐོས་བསམ་སྒོམ་གསུམ།
མཁས་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་རྒྱལ་བསྟན་ཇི་ལྟར་སྤེལ་ཚུལ་རྣམས་རིམ་བཞིན་བརྗོད་ན། ལྷ་ཆེན་མཁན་ཆེན་བཀྲ་ཤིས་ཆོས་འཕེལ་ལས་དགེ་ཚུལ་གྱི་བསླབ་པ་མནོས་པར་མཛད་ནས།
ལོ་དེའི་མཇུག་ཞབས་བརྟན་ལྷ་ཁང་དགེ་ལེགས་རྒྱ་མཚོའི་འབྱུང་གནས་ཕོ་བྲང་དུ་བཞུགས་ཏེ་ཕྱག་ན་རྡོ་རྗེ་འབྱུང་པོ་འདུལ་བྱེད། དགེས་མཛད་རྡོ་རྗེ། དཔལ་ཆེན་རྡོ་རྗེ་གཞོན་ནུ།
རྡོ་རྗེ་གུར་གྱི་མགོན་པོ་རྣམས་ཀྱི་གཞི་བསྙེན་རྣམས་མཐར་ཕྱིན་པར་མཛད་སྐབས། རྟ་ནག་སྒྲོལ་ཕུག་སོགས་སུ་ཕེབས་ཏེ་དབང་ལུང་གནང་བ་སྒྲིག་ལམ་ཀུན་སྤྱོད་འདེབས་པ་སོགས་མཛད་སྐད་དང༌།
ཉིད་ཀྱི་དགུང་གྲངས་བཅུ་ཕྲག་གཅིག་དང་ཉག་མ་བཟང་པོའི་གྲངས་ལྡན་དུ་ཕེབས་པ་ཙམ་ནས་བཟུང་གདན་ས་འདི་ཉིད་ཀྱི་

སྔོན་བྱོན་བླ་མ་གོང་མའི་བཞེད་སྲོལ་ཉམས་མེད་ཀྱི་རྒྱུན་ལྟར། དཔལ་ཆེན་རྡོ་རྗེ་གཞོན་ནུའི་དཀྱིལ་འཁོར་སྒྲུབ་མཆོད་ཚོགས་དབུས་སུ་དཔལ་གྱི་མགུལ་ལས་འཕྲུལ་གྱི་ལྗགས་བརྐྱངས་ཏེ། ལེགས་བཤད་ཀྱི་དགའ་སྟོན་རྨད་དུ་བྱུང་བ་བསྩལ་བ་དང༌།
དེ་ནས་རིམ་བཞིན་བསྟན་རིམ། རྡོ་རྗེ་གུར་གྱི་མགོན་པོ། དཔལ་ཆེན་བཛྲ་ཀཱི་ལ་ཡ། དུས་མཆོད་གནོད་སྦྱིན་ཆེན་པོའི་གཏོར་བཟློག་རྣམས་སྔོན་ལོ་སྒྲུབ། ཁ་གསོ་བདུན་རེ་བཅས་ཟོར་འཕེན་མཛད་པ།
ཕྱི་ལོར་དེ་འཕྲོས་རྒྱལ་ཆེན་བསེ་ཁྲབ་པ་དང༌། དཔལ་ལྡན་དམག་ཟོར་རྒྱལ་མོའི་གཏོར་སྒྲུབ་ཟོར་འཕེན། བསམ་བརླིང་ལྷ་མོ་རྗེ་འཁོར་མའི་མཆོད་མདོས་སྒྲུབ་འབུལ་སོགས།
ལྕགས་རྟ་ལོ་མགོན་པོ་ཞལ་བཞི་པའི་སྒྲུབ་བསྙེན་ཟླ་བ་གཉིས་ལྷག་ཙམ། རྒྱལ་ཟླའི་མཇུག་གཉན་མགོན་ཞལ་བཞི་པའི་སྒོ་ནས་བསྟན་རིམ་གཏོར་སྒྲུབ་ཟོར་འཕེན། ནག་ཟླར་དམ་ཚིག་བསྐང་གསོ་བཅས་འཆར་ཆེན་བསྟན་རིམ་རྣམས་སློབ་དཔོན་སྔོན་ལམ་བཞིན་མཛད།
བྱི་གླང་སྟག་གསུམ་ལ་རྒྱུན་གྱི་ཚོགས་ཕེབས་ཕལ་ཆེ་དང༌། བན་ཚང་པའི་ཚེས་མཆོད་བྱང་གཏེར་ཐུགས་སྒྲུབ་ཀྱི་ཚེས་བཅུ་ལ་ཡང་རྗེ་ཉིད་དང་རྗེ་བཙུན་རྟ་མགྲིན་དབང་མོ་བཅས་རྟག་པར་ཕེབས་ཤིང༌།
ལོ་དེ་རྣམས་གང་རིགས་ལ་ཕུར་སྒྲུབ་སློབ་དཔོན་ཐོག་མ་གནང་ཞིང༌། མཛད་སྒོ་རྣམས་སྔར་ལམ་བཞིན་དང༌། དུས་མདོས་དང༌། ཆོག་མང་དང༌། འགོ་ཟླའི་འཇམ་མགོན་ཨ་མེས་ཞབས་ཀྱི་དགོངས་རྫོགས་བདེ་མཆོག་སྒྲུབ་མཆོད་དང༌།
སྣྲོན་ཟླར་ས་ཆེན་ཀུན་བློའི་དགོངས་རྫོགས་འཇིགས་བྱེད་

རྭ་ལུགས་ལྷ་བཅུ་གསུམ་མ་རྣམས་ཀྱི་སྒྲུབ་མཆོད་ཀྱི་སློབ་དཔོན་མཛད་ནས་ཆོ་ག་ཕྱག་ལེན་སོགས་ཕུལ་ཕྱིན་མཛད་འདུག་པ་དང༌། དེ་མཚམས་རྟ་ནག་སྒྲོལ་ཕུག་ཏུ་ཕེབས་ཏེ་བཞུགས་སྐབས་ཤིག་ཏུ་ཆར་ཤིན་ཏུ་དཀོན་པ་ཞིག་བྱུང་ཡོད་པ།
གཟིམ་ཟུར་འཇམ་དབྱངས་ནས་འོ་ཅག་འདུག་སེ་བཞུགས་ནས་འགྲིག་སོང་ངམ། ཆར་འབེབས་ཞིག་མ་གནང་ན། གཞན་པར་ངོ་ཡང་ཚ་པོ་བྱེད་མཁན་རེད་ཞུས་ཚོད་ལ་དེ་ལྟར་ན་གནོད་སྦྱིན་ཆེན་པོ་རྩི་དམར་ལ་གསོལ་ཁའི་ཡོ་བྱད་རྣམས་མ་ཚང་བ་མེད་པར་སྒྲིགས་ཤིག་གསུངས་ཏེ།
རྒྱལ་གསོལ་འཁྲུལ་བྲལ་ཞལ་བཟང་ཞིག་གནང་བ་ཚུགས་སྟེང་ནས་སྤྲིན་ནག་འདུས་ཏེ་དྲག་ཆར་ཞིག་འབེབས་པར་མཛད་པ་ནས་བཟུང་ཞག་བདུན་ཙམ་བསྟུན་ནས་བབས་པ་དེ་ཕྱོགས་ཀྱི་སྐྱ་སེར་རྣམས་དགའ་སྟེ་ཡི་རང་བ་མཛད་པ་དང༌།
དེ་བཞིན་ས་སྐྱར་བཞུགས་སྐབས་ཀྱང་དུས་མཆོད་དུ་ཆར་འབེབས་གནང་རིམ་གྱིས་བབས་པ་སོགས་བྱུང་ཚུལ་གླེང་བ་སོགས་བྱུང་འདུག
ལྕགས་ཡོས་ལོ་ཞབས་བརྟན་ལྷ་ཁང་གནས་བཅུར། ཆོས་སྡེ་ལྷོ་བྱང་སྒྲིགས་གཞོན་གཞི་གྲྭ་རྣམས་དང༌། ཁམས་གྲྭ། རི་ཁུད་ལྷ་འབྲི་བ། རྒྱ་ཀག་པ་སོགས་དང༌། ཕུ་རི་བླ་མ་དགེ་སློང་སོགས་ཆོས་ཉན་པ་བཅུ་ཕྲག་ལྔ་ཙམ་ལ་འཇིགས་བྲལ་དཔལ་ལྡན་ཆོས་སྐྱོང་གི་བཞེད་གཞུང༌།
རྒྱལ་གསུང་མདོ་རྒྱུད་རྒྱ་མཚོའི་སྙིང་པོ་གསུང་ངག་རིན་པོ་ཆེ་ཚོགས་བཤད་ཐོག་མར་བསྩལ་བ་ལ་བར་སྣང་གསུམ་སྐབས་ལོ་གྱོན་མའི་རྗེས་གནང༌།
བླ་མ་བརྒྱུད་པ་ཕལ་ཆེ་བའི་རྣམ་ཐར་གྱི་ལྗགས་ལུང༌། སེམས་

བསྐྱེད་ཆེན་མོ་ལྷ་ཆེན་ཕུར་ཁང་དུ་གོས་སྐུ་གོས་ཡོལ་སོགས་སྔོན་ལམ་བཞིན་ཟབ་མ་སློབ་མ་རྗེས་འཛིན་ལྗགས་བསྙེན་ཁ་གསོ་སློབ་མས་བསགས་སྦྱངས། དེ་ནས་རྡུལ་ཚོན་གྱི་དཀྱིལ་འཁོར་དུ་རྒྱུ་དབང་ཟབ་མ།
སྔོན་འགྲོ་རྣམས་དང༌། དངོས་གཞི་རྒྱུད་གསུམ་ལྟ་ཁྲིད་ཕྱི་དཀྱིལ་ལམ་དབང༌། ནང་དཀྱིལ། བདག་མེད་མའི་བྱིན་རླབས། དབང་གོང་མ་གསུམ་གྱི་ཉམས་ཁྲིད་གཞན་ཡང་གྲུབ་ཆེན་བརྒྱད་ཅུ། སྒྲུབ་ཐབས་བརྒྱ་རྩ་སོགས་དང༌།
ཟུར་བཀའ་རྗེས་གནང་མང་བ། གུར་མགོན་ཁྲོ་བཅུ་ལྷ་བརྒྱད། ཞལ་བཞི་བསྙེན་དུས། དུར་བདག་པུ་ཏྲའི་ཟུར་བཀའ། དཀར་བདུད་སོགས་ཀྱི་རྗེས་གནང༌། གྲོལ་ཉིན་ཚེ་དབང་སོགས་ལུང་མར་རྡོ་རྗེ་ཕུར་པའི་སྒྲུབ་ཐབས་བཀླགས་པས་དོན་འགྲུབ།
ཕུར་དཀྱིལ། གཏོར་བསྔོ་དང༌། བསངས་དཔེ་ཆེན་མོ། བསྐང་གསོ་འགོ་ལུགས་ཆོས་ཉིད་མ་སོགས་ཀྱི་ལུང་སོགས་བསྩལ། ལམ་འབྲས་གྲོལ་ནས་དཔལ་ཆེན་རྡོ་རྗེ་ཕུར་པའི་སྟོད་ལས་བྱང་ཆུབ་སྒྲུབ་དབང་དང༌།
སྨད་ལས་དྲག་པོ་སྒྲོལ་དབང༌། གུར་དྲག་དབང་ཆེན། ཀུན་རིག་གི་དབང་སོགས་སྩལ་བར་གུར་དྲག་ཉིན་གྲོ་བཞིན་ཟླ་བའི་གུར་དྲག་གྲོལ་ཏེ་བྱང་པ་ཚུར་ཕེབས་པ་དང༌།
འདི་ནས་དབང་གྲོལ་མ་ཁ་ཐག་ལ། ལམ་འབྲས་པ་ཁམས་གྲྭ་ཚོ་གཅིག་དང༌། ཚུར་ཡོང་ཕྲད་ནས་བསམ་དབོན་ཀུན་དཔལ་ཞེས་པ་ཆོས་བྱང་གི་སྐར་མེའི་སྐོར་ལ་འཁྲུག་ཤོར་གྱིས་རྒྱག་རེས་ཀྱང་ཕྲན་བུ་ཐུག་པ། སང་ཉིན་ཆོས་བྱང་ལས་ཚན་པར་ཐུགས་ཁྲིམས་དྲང་མིན་བྱུང་བ་ལྟ་བུས།
ཁམས་གྲྭ་རྒྱ་སྐེག་ཆོང་

གཟི་སོགས། གསུམ་བཞི་ཞིག་གྲི་བཏོན་ཏེ་ཀི་སྒྲ་བཏོན་རྐྱེན་རྒྱལ་སྒོ་སོགས་མནན་ཏེ། ཁམས་གྲྭ་རྣམས་ལྕགས་རི་སྟེང་ཤོར་བ་མདུན་འཁོར་ནས། དམག་བསྐུལ་ཏེ་ལྕགས་རི་ཕྱོགས་གཡས་གཡོན་ནས་བཅུར་བས། ཁམས་གྲྭ་གཅིག་ལྕགས་རི་ཁ་ནས་མཆོངས།
མི་ལྔས་རྡོ་འཕངས་རྐྱེན་དུས་ཆོས་སུ་གྱུར་བ་དང༌། གཞན་རྣམས་བཟུང་བཀྱིགས་ཀྱིས་རྒྱལ་ཁྲིམས་ར་བར་ཚུད་པ་ནི། ཕུར་སྒྲུབ་བདག་ཁྲི་ཀུན་བསོད་མཆོག་ནས་གནང་བའི་རྗེས་ལོ་དེར་རང༌།
འདི་ལོ་ནད་ཆེན་ཀྱང་བྱུང་ལོ་བཅས། ལམ་འབྲས་ཐོག་མ་གནང་བ་པོ་ཅུང་ཟད་འཚུབ་ཉམས་བྱུང་བ་ནི། རྗེས་སུ་གཉིས་ཆར་ལ་སྐུ་འཚོར་བར་ཆད་ཀྱི་རྟགས་སུ་མངོན་པ་འདྲའོ། །ལྕགས་འབྲུག་ལོ་ཁོ་བོ་རང་ལོ་བཅུ་པར་ཕུར་སྒྲུབ་ཐོག་མར་སྐྱོད་སྐབས་ཕུར་སྒྲུབ་ཟབ་མའི་སློབ་དཔོན་ཡབ་རྗེ་སྐུ་མཆེད་གཉིས་ནས་མཛད་སྐབས་དང༌།
ལྕགས་སྦྲུལ་དབྱར་ལོ་རྟ་ནག་སྒྲོལ་ཕུག་ཕྱོགས་ཕེབས་ཞོར་བྱང་ཕེབས་ཀྱིས་གཡག་པ་དང༌།
ནག་ཚང་ཚོ་དྲུག་སོགས་ཀྱིས་གདན་ཞུས་ཀྱིས་གདུལ་བྱ་རྣམས་ཀྱི་རེ་བ་སྐོང་བར་མཛད་ཅིང༌། ཕྱོགས་དེར་ཤེལ་ཚ་རྒྱལ་མངས་མར་གྲགས་པ་སྔོན་ས་སྐྱ་པའི་རིང་རུས་ཀྱི་ཐོག་མར་རིགས་གསུམ་མགོན་པོའི་རྣམ་འཕྲུལ་གནམ་ལྷ་མཆེད་གསུམ་ནམ་མཁའ་ནས་གངས་དེ་ཉིད་ཀྱི་རྩེ་མོར་བབས་པར་གསུངས་པ་དང༌།
དེ་ནས་རིམ་བཞིན་རིགས་གཡའ་སྤང་སྐྱེས་བཞུགས་གནས་ལ། དེང་སང་ཡང་གཡའ་སྤང་སྐྱེས་སུ་གྲགས་པ་ཆོས་སྐྱོང་དཀར་བདུད་ལྕམ་དྲལ་གནས་པ་སོགས་ལ་ཁྲུས་གསོལ་རབ་གནས་བསངས་གསོལ་གསེར་སྐྱེམས་རྩེ་

མོར་ཆོས་སྲིད་དར་རྒྱས་རྟེན་འབྲེལ་དུ་དར་ཆེན་བསྒྲེང་བ་སོགས། གཡའ་སྤང་བླ་མཚོར་ས་བཅུད་བུམ་གཏེར་སྦས་པ་སོགས་མཛད་ཅིང༌། གཞན་ཡང་བོད་ཀྱི་གངས་ཆེན་བཞི་རྟ་སྒོ་བཙན་གྱི་གངས་སོགས་གནས་རྣམས་ལ་ཁྲུས་གསོལ་རབ་གནས་སོགས་མཛད་པས།
དེ་ནས་བཟུང་ཁུལ་དེ་རྣམས་སུ་མི་ཕྱུགས་ལ་ནད་མུག་འཁྲུག་རྩོད་མེད་ཅིང༌། ཕྱུགས་འཕེལ་བ་སོགས་བདེ་ལྡན་དུ་གྱུར་བ་བྱུང་འདུག དེ་སྐབས་ཡིན་ནམ་སྙམ་པ་ཤངས་ཁུལ་སློབ་དཔོན་ཆེན་པོའི་སྒྲུབ་གནས་ཟབ་ཕུ་དང༌།
སོག་པོའི་གནས་རྟེན་རྣམས་གཟིགས་ཤིང༌། ཚེས་བཅུའི་མཆོད་པ་དང་ཚོགས་བརྒྱ་སོགས་ཀྱང་ཟབ་ཏུ་མཛད་སྐད་འདུག ལོ་དེའི་ཟླ་བ་དགུ་པའི་ཟླ་མཇུག་དེར་ཕེབས་ཐབ་བསུ་སེར་ཕྲེང་སོགས་ཀྱང་ཟབ་པར་བགྱིས་སོ།
།ལྕགས་སྦྲུལ་ལོ་སོགས་དེའི་སྔོན་ཙམ་ནས་བཟུང་འཆམ་གཟིགས་ཟབ་གསོལ་ཆེན་མོའི་སློབ་དཔོན་རྟག་པར་གནང་ཞིང༌། དེ་སྐབས་ངོས་ལ་སྐབས་རེ་རྨ་ཤུ་སོགས་མང་ཙམ་ཞིག་ཡོད་པ།
མཁན་ཆེན་བཀྲ་ཤིས་ཆོས་འཕེལ་ཉིད་ནས་འབྱུང་འདུལ་གྱི་བསྙེན་པ་ཞིག་གནང་ན་ངེས་པར་དྲག་གོ །གསུངས་པ་བཞིན། སྔར་ལོ་སྐྱབས་རྗེ་ཉིད་ཕེབས་འགྲུལ་ཕེབས་གོང་ངོས་ལ་ཕྱག་ན་རྡོ་རྗེ་འབྱུང་འདུལ་གྱི་རྗེས་གནང་ལུང་བཅས།
གུར་ལྷ་བརྒྱད། ཞལ་བཞི་བསྙེན་དུས། དུར་བདག དཀར་བདུད་རྗེས་གནང་སོགས་བསྩལ་ཏེ། མཚམས་ཐོན་པ་ནས་བཟུང་མཁན་ཆེན་གྱི་ལུང་བསྟན་ཐོག་ཏུ་བབས། འདི་ལོ་ལྷ་ལྡན་སྨོན་ལམ་ཆེན་མོར་འཁྲུག་འཛིངས་ཆེ་ཙམ་གྱིས་བལ་པོའི་ཚོང་ཁང་གཏོར་བ་སོགས་ཀྱི་

རྐྱེན་པས་བལ་པོ་ཚང་མ་རང་ཡུལ་དུ་ཕྱིར་ལོག གཞུང་ས་ནས་ས་དབང་ལྷ་ཀླུ་ཕེབས་པ་སོགས་བལ་བོད་ཟིང་གཞི་ཡོང་རྒྱུར་ཕལ་ཆེར་ཐག་ཆོད་སྐབས། མཁན་ཟུར་བྱམས་པ་བཀྲ་ཤིས་ཆོས་འཕེལ་དེ་ཉིད་ནས་དམག་མི་ཡོང་བ་ངོས་ཀྱིས་ཁག་ཐེག
དེ་ལས་སྐྱབས་རྩེ་ཕུན་ཕོ་དང༌། སྒོ་སྤེ་གཉིས་ལ་སྐུ་གེགས་ཤིན་ཏུ་ཆེ་བར་འདུག་པས་ཞབས་བརྟན་གནང་ཞུས་ཤིག་ཁོང་ཚོ་ལ་གནང་རྒྱུ་མེད་པ་ནི་མི་འདུག་ཅེས་ངོས་ནས་ཟེར་བ་ཞུས། ཞེས་སྐུ་མདུན་དུ་མི་བྱུང་ཚད་ལ་གསུངས་འདུག་ཀྱང་ཞབས་བརྟན་རང་གི་སྐབས་མཚམས་མ་གཏོགས་བྱུང་ཚོད་དུ་མི་འདུག
ཇི་ལྟར་གསུངས་པ་བཞིན། བལ་བོད་གཉིས་ཆིངས་སྒྲིག་གིས་དམག་མ་བྱུང་ཞིང༌། ཕུན་ཕོར་བདག་ཁྲི་ཀུན་དགའ་བསོད་ནམས་ཆུ་རྟ་ས་ག་ཟླ་བའི་ནང་དགོངས་པ་རྫོགས་ཤིང༌།
སྒོ་སྤེ་ཁུ་དབོན་རིན་པོ་ཆེ་དེ་ཉིད་ཀྱང་དེའི་རྗེས་ཙམ་ལ་སྔགས་འཆང་དགེ་བསྙེན་རྡོ་རྗེ་འཛིན་པའི་སྐུར་བཞེངས་པར་སྐུ་གེགས་ཀྱི་རྣམ་པ་ལྟ་བུར་གསུང་རྒྱུར་འདུག་ཀྱང༌།
རྐྱེན་ནི་དེ་སྐབས་ཁྲི་ཐོག་གོང་མ་གཤེགས་པས་ཡབ་རྗེ་རྡོ་རྗེ་འཆང་ཉིད་ལ་ཐུགས་འགན་བཞེས་མཚམས་སུ་སླེབས་པར་བརྟེན། ཕྱག་རོགས་ལྟ་བུར་ལྷ་བླའི་ལུང་བསྟན་ནམ་འོད་གསལ་དུ་ཤར་བ་གང་ཡིན་ཡང་སྔ་དུས་ནས་བཟུང་ས་གཞུང་འདི་བཞིན་འཐུས་ཤོར་གྱིས་སྟོབས་འབྱོར་དམན་ཞིང༌།
དུས་དབང་གིས་མིག་ལྟོས་ངན་འགྲན་ཁོ་ནས་བསྟན་སྲིད་ཀྱང་ཚགས་སུ་ཚུད་མིན་སོགས་ལ་བརྟེན།
གནས་ཚུལ་འདི་བཞིན་གནང་བ་ཐུགས་འགན་བཞེས་པ་

ནས་བཟུང་ས་གཞུང་རང་སྟོབས་མཁོས་སོགས་ཅུང་དྲག་ཏུ་སོང་བ་ཚང་མས་ཤེས་ཚོད་ཡིན་སྟབས། དེས་ན། བྱང་ཆུབ་སེམས་དཔའི་དགེ་སློང་ལ། །གཞན་དོན་གྱུར་ན་ལྟུང་བ་མེད། །ཞེས་སོགས་དང༌། ཐེག་ཆེན་གཞན་གྱི་དོན་ཡོད་ན།
།འདོད་ཆེན་ལྟུང་བ་མེད་ཅེས་གསུངས། །ཞེས་གསུངས་པ་ལྟར་ཐེག་པ་ཆེན་པོ་སོར་ཐར་རིགས་བདུན་གང་ཡིན་ཡང་རང་འདོད་ཀྱི་འཁྲི་བ་མེད་པར་གཞན་དོན་རྒྱལ་སྲས་ཀྱི་སྤྱོད་པར་གྱུར་ན། ཕམ་ལྟུང་མ་འབྱུང་བའི་ཁར་བསྐལ་པ་མང་པོའི་ཚོགས་བསྡུམ་པར་གསུངས་པས་སོ།
།གང་ལྟར་འདི་ལོ་ཞབས་ལྟར་ཞིག་ལྷར་བཞུགས་ཏེ། ཆུ་ལུག་རྒྱལ་ཟླའི་ཚེས་འགོར་གཞི་ཐོག་ཏུ་ཕེབས་ཚུལ་སོགས་ཕལ་ཆེར་གོང་ཡབ་རྗེ་བཞིན་དང༌།
འདི་ལོ་དབོ་ཟླའི་ནང་སྐུ་མཆེད་ཨ་ལྕེ་དྲུང་རྗེ་བཙུན་སྐལ་བཟང་ཆོས་སྒྲོན་ཞལ་མ་བཞུགས་པར་སྙུན་སྐབས་དང་དགོངས་རྫོགས་སོགས་སྒྲུབ་པར་ཞབས་ལྷར་ཕེབས་ཤིང༌། དེ་ནས་འཆམ་གཟིགས་སྐབས་སྒྲོལ་ཕོར་ཕེབས་བཞུགས་བཀའ་དྲིན་བསྐྱངས་ཏེ།
ཡབ་རྗེ་མཆོག་ནས་ཁོ་བོ་སོགས་ལ་གུར་མགོན་ཆོས་སྐོར་སོགས་གནང་སྐབས། གཅུང་པོ་ཁུ་དབོན་རིན་པོ་ཆེ་ཉིད་ནས་འདི་ལོ་དུས་མདོས་ཆེན་མོ་ཟབ་རེས་དང༌། ཁྲི་ཕེབས་སོགས་སྔ་ཕྱིའི་དེབ་རྙིང་རྣམས་དང༌།
ཉེ་དུས་བདག་ཁྲི་གོང་མ་རྡོ་རྗེ་རིན་ཆེན་སོགས་སྐུ་མཆེད་གསུམ་ཕེབས་སྐབས་ལམ་དེབ་སོགས་གོ་སྒྲིག་གིས་ཐུགས་བྲེལ་དང༌། དབུ་ཆེ་ཆོས་བཟང་ནས་སྔོན་དུས་གོང་དཀར་རྡོ་རྗེ་གདན་པ་ཀུན་དགའ་རྣམ་རྒྱལ་གྱི་གཟིགས་སྣང་དུ་འཁྲུངས་པའི་འཆམ་ཚུལ་རྣམས་ཀྱི་འཆམ་ཡིག་རྙིང་མ་

དང༌། རྗེས་སུ་སྔགས་འཆང་ཆེན་པོ་དང༌། འཇམ་མགོན་ཨ་མེས་ཞབས་ཀྱི་འཆམ་ཡིག་ལེ་ཚན་གྱི་དགོངས་དོན་བཞིན། སྐུ་འཆམ་རྣམས་ཡབ་རྗེ་སྐུ་མཆེད་སོགས་ལ་ཕུལ་བཞེས་དང༌། དགུན་གཞི་ཐོག་ཏུ་ཕེབས་ཏེ། མདོས་ཟབ་ཆོག་སྒྲིག་གཉེན་ཆས་སོགས་ཀྱི་སྔར་གྱོན་བཤེར་གྱི་གོ་ལོར་གོང་དམ་དང༌།
འཆམ་ཆས་ཕུར་ཁང་སྒྲིག་ཐོ་བཅས་དང༌། ཁྲི་ཕེབས་ཞབས་བརྟན་མཚན་པོ་སོགས་ཀྱི་སྡུད་སྡོམ་སོགས་ཁུ་དབོན་རིན་པོ་ཆེ་དེ་ཉིད་ནས་མཛད་ཅིང༌།
དངོས་གཞི་མདོས་ཟབ། ཤིང་སྤྲེལ་རྟ་ཟླ་གཟའ་ཚེས་དགེ་བ་ནས་ཁྲི་ཕེབས་གནང་ཚུལ་སོགས་གོང་གཅེན་པོ་ཀུན་དགའ་སྙིང་པོའི་རྣམ་ཐར་རྟོགས་བརྗོད་སྐབས་བཞིན་དང༌། དེ་ནས་ཤིང་སྤྲེལ་ཟླ་བ་གསུམ་པའི་ཟླ་མཇུག་ཁུ་དབོན་རིན་པོ་ཆེ་ཉིད་དང༌།
གཟིམ་ཟུར་འཇམ་དབྱངས་བན་ཚང་པ་རགས་བསྡུས་རྟ་ནག་སྒྲོལ་ཕུག་ངོས་སུ་ཆིབས་བསྒྱུར་མཛད་རྒྱུར་མགོན་ཁང་རང་འདུས་ལ་ལམ་གཏོར་གནང་ཆིབས་བསྒྱུར་ཏེ།
སྒྲོལ་ཕུག་དང༌། རྩེ་གདོང་སོགས་སུ་ཞག་ཤས་བཞུགས་ཐོག ཐོབ་རྒྱལ། འོ་ཡུག་ལ་རྒན་ནས། མར་རྐྱང། ན་ག་དཔལ་ལྡན་བྱང་ཡངས་པ་ཅན་ཟམ་གསར་ནས། འདམ་གཞུང་སོགས་འགྲོ་དོན་གང་ལ་གང་འདུལ་གྱིས་རིམ་པར་མཛད་ནས།
གཡག་ར་འཁོར་ཆེན་ནས་རྭ་སྒྲེང་སྟག་ལུང་གནས་གཟིགས་གནང་བ་སོ་སོ་ནས་བསྙེན་བཀུར་འབུལ་ནོར་ཟབ་ཏུ་ཞུས་ཤིང༌། ལྷག་པར་སྟག་ལུང་མ་སྤྲུལ་མཆོག་ནས། ཐབ་བསུ་ཕེབས་བསུ་སྐུ་ངོ་རྣམས་ཕེབས་པ་སོགས་ཟབ་རྒྱས་ཞུ་གནང་གིས་ཕུར་དབང༌།
བྱད་གྲོལ། ཕུར་བཟློག་སྲི་གནོན་སོགས་ཞབས་རིམ་

ཀྱང་ཞུ་གནང་གིས་སྟག་ལུང་མ་སྤྲུལ་རིན་པོ་ཆེ་དེ་ཉིད་ཚུར་མཐོང་གདུལ་བྱའི་སྣང་ངོ་ཡང་མདོ་སྨད་འཇམ་མགོན་རྣམ་གཉིས་སོགས་ཀྱི་ཞབས་ལ་གཏུག་ཅིང༌། དངོས་སློབ་ཏུ་གྱུར་པ་སོགས་སྐུ་ཡོན་ཆེ་བས། དེ་སྐབས་རྗེ་ཉིད་ལ་རྡོ་རྗེ་ཕུར་པའི་སྒྲོལ་དབང་དང་ཕུར་བཟློག་སྐོར་གྱི་གནད་ཐོ་བཅུ་གཉིས་དང༌།
ཚེ་ལུང་ཁྲུས་ལུང་སོགས་དགོངས་པ་རྣམ་གསུམ་གྱི་དམིགས་གནད་རྣམས་བཀའ་འདྲི་ཞུ་གནང་ལ། ས་སྐྱ་པའི་གདུང་འདི་རྣམས་གཞན་འགྲན་མ་མཆིས་སྟབས་བཀའ་ལན་ཡང་ཐོགས་མེད་དུ་འདི་བཞིན་གསུངས་བྱུང་ཞེས་ངོས་རང་ལ་འགྲུལ་བསྐྱོད་ཐོག་མའི་སྐབས་མ་སྤྲུལ་རིན་པོ་ཆེ་ཉིད་ནས་གསུངས་བྱུང་བ་དང༌།
དེ་སྐབས་ནམ་བྲོད་ཕྱི་མོའི་བར་དུ་མ་སྤྲུལ་མཆོག་དང་གསུང་མོལ་དུ་འགོར་བ་སྣང་གསལ་གྱི་འོད་སོགས་ལ་སྟབས་རེ་སྐུ་གཟུགས་ཀྱི་གྲིབ་མ་མི་གསལ་བ་ས་ལམ་མཐོན་པོར་ཕེབས་རྟགས་ཡིན་འདུག་གསུངས་པའང་མ་སྤྲུལ་མཆོག་གི་གསུང་ལས་ཐོས།
གཞན་ཡང་དབང་རྗེས་གནང་སོགས་མང་དུ་གནང་བ་སྟག་ལུང་བླ་བྲང་འདི་བཞིན་སྟོབས་འབྱོར་ཆེ་བས་འབུལ་ཚན་སོགས་ཟབ་རྒྱས་མཛད་སྐད་དང༌། དེ་ནས་ཆག་ལ་དང༌། འཕན་པོ་ཁུལ་བརྒྱུད་རང་རེའི་ཀུན་མཁྱེན་རོང་སྟོན་ཆེན་པོའི་གདན་ས་ནཱ་ལེནྡྲའམ་བོད་སྐད་དུ་དཔལ་རྒྱུན་གྱི་དབང་པོའི་ཆོས་གྲྭར་ཕེབས་བསུ་སེར་ཕྲེང་སོགས་ཟབ་རྒྱས་དང་བཅས་ཕེབས་ཏེ།
བཅོ་བརྒྱད་བླ་བྲང་དུ་བཞུགས་ཏེ། གནས་གཟིགས་མང་འགྱེད་སོགས་དང༌།
ཚོགས་ཆེན་དང༌། གཟིམ་འོག་གྲྭ་ཚང༌། ཁམས་ཚན་སོ་སོ་ནས་གདན་ཞུས་ཀྱིས།

ཚེ་དབང་རྗེས་གནང༌། ཁྲུས་གསོལ་རབ་གནས་སོགས། བླ་བྲང་ཡས་མས་སོགས་ཀྱི་རེ་སྐོང་ལ་སོ་སོ་ནས་དངོས་འབུལ་ཀྱང་ཟབ་བར་བྱུང༌། ལྷ་ལྡན་དུ་གཞུང་ས་ཆེན་པོར་འཚམས་འབུལ་བ་གཏོང་གནང་མཛད་པ། རྒྱལ་ཁབ་ཆེན་པོ་ནས་གཟིགས་བཟོས་ཐུག་མེད་ཀྱིས་མཚེར་ཁང༌།
སྣེ་ཤན་སོགས་བཀས་བསྒྱུར། འཕན་པོ་སྒོ་ལ་བརྒྱུད་དེ་ཕེབས་པ་ལྷ་ལྡན་དང་ཉེ་བར་སྣེ་ཤན་རྩ་དྲུང་དཀོན་མཆོག་ཟླ་གྲགས་ཕེབས་བསུར་འབྱོར་ཞིང༌། དེ་ནས་མཚེར་ཁང་དགའ་ལྡན་ཁང་གསར་དུ་ཕེབས་བཞུགས་ཀྱིས།
དེ་སྐབས་གོང་ས་རྒྱལ་དབང་ཐམས་ཅད་མཁྱེན་པ་ཐུབ་བསྟན་རྒྱ་མཚོ་མཆོག་སྐུ་གཞོན་ནུའི་དུས་དང༌། སྲིད་སྐྱོང་ཡོངས་འཛིན་རྟ་ཚག་ཧུ་ཐོག་ཐུ་བཅས་མཇལ་ཕྱག་ཏུ་ཕེབས་ཏེ།
མཎྜལ་རྟེན་གསུམ་འབུལ་དངོས་སོགས་རྒྱ་གང་ཆེ་འབུལ་གནང་དང༌། གདན་ཐོབ་གསོལ་ཇ་བཞེས་འབྲས་སོགས་ཕེབས་པ་དང༌། མགྲོན་ཁང་དུ་གསོལ་སྟོན་དཀར་སྤྲོ་སོགས་བསྩལ། དེ་མཚམས་རྒྱལ་ཁབ་ནས་བསྟན་སྲིད་ཞབས་བརྟན་གནང་དགོས་བཀའ་བསྒྱུར་ཕེབས་པ་བཞིན།
ཕོ་བྲང་ཆེན་པོ་པོ་ཏཱ་ལའི་ཚོམས་ཆེན་དུ་བཛྲ་ཀུ་མ་རའི་གཏོར་ཟློག་སྒྲུབ་འཕེན་ཞག་བདུན་པའི་ཐོག་འདབ་ལས་ཀྱིས་ལིངྒ་སྒྲོལ་ཆོག་སྐབས།
ཞིང་བཅུའི་དགྲ་བགེགས་ཀྱི་རྣམ་པར་ཤེས་པ་དངོས་སུ་འགུགས་བསྟིམ་མཛད་པའི་རྟགས་སུ། གདན་ས་འདི་ཉིད་ཀྱི་ཕྱག་སྲོལ་ཐུན་མོང་མ་ཡིན་པ་བཞིན་དགྲ་གཟུགས་ལིངྒའི་མགོ་བོ་བཅད་འཕྲལ་པོ་ཏཱ་ལའི་ལྷོ་ཕྱོགས་རྒྱལ་སྒོའི་འོག་གི་ཧོམ་ནང་དུ་འཇུག་པར་གཏོང་སྐབས།
ལིང་མགོ་བཅད་པའི་སྣོད་ནང་དུ་ཁྲག་ཉིལ་

ཉིལ་དུ་འཁྱིལ་བ་མ་ཟད། མགོ་བོའི་བཅད་མཚམས་ནས་ཁྲག་ཆིམ་ཆིམ་དུ་ཐོན་པས་སྐྱེལ་མི་ཁོ་པ་རྣམ་རྟོག་དང༌། ཡ་མཚན་ཧ་ལས་པར་གྱུར་ཏེ་ས་དེར་ལིང་མགོ་སྣོད་བཅས་ཏབ་ཏབ་ཏུ་བོར་བས་དེའི་སར། ཁྲོམ་པ་སྐྱ་སེར་མི་མང་ཕལ་མོ་ཆེ་འདུས་པ་ཀུན་གྱིས་མངོན་སུམ་མཐོང་སྣང་དུ་གྲུབ་པས།
ཐམས་ཅད་ཡ་མཚན་ཧ་ལས་ཀྱིས་གྲགས་པ་ཡོངས་ལ་ཁྱབ་ཅིང༌། དེ་འཕྲལ་ཞབས་བརྟན་དོ་དམ་ལྷན་རྒྱས་ནས་གོང་ས་མཆོད་ཡོན་གྱི་སྙན་ལམ་དུ་གནང་ཕུལ་སོགས་དགོངས་བབས་ཆེ་བ་སྒྲུབ་སྐབས་སོགས་སུ་གོང་ས་ཐམས་ཅད་མཁྱེན་པ་མཆོག་ནས་ལྗགས་སྨིན་བཞེས་སྤྲོ་ཤིང་འབྲས་སོགས།
རྩེ་མགྲོན་བརྒྱུད་ཡང་ཡང་ཕེབས་སྐད་འདུག་ཅིང༌། གཞུང་ཞབས་ཁག་རྣམས་གྲོལ་ནས་ཀུན་གླིང་ནས་གདན་ཞུས་ཀྱིས་སྲིད་སྐྱོང་མཆོག་ལ་ཚེ་དབང༌།
བྱད་གྲོལ་སོགས་དང༌། གཞན་ཞབས་བརྟན་འགའ་ཞིག་ཀྱང་ཞུ་གནང་སོགས་བཀུར་བཟོས་ཆེ་ཆེར་མཛད་པ། གཞན་དེ་སྐབས་སོག་པོ་བླ་མ་ཚོམས་ཁང་ཧོ་ཐོག་ཐུ་ཞེས་པ་ཕེབས་པ་དད་འདུན་རྩེ་གཅིག་པས།
དབང་སོགས་མང་དུ་ཞུས་ཞིང་འབུལ་ཚན་ཀྱང་ཆེ་བ་ཕུལ། ལྷག་པར་སྔོན་དགའ་འབྲས་ཤུགས་ཆེ་སྐབས་ཚ་བ་ཞ་རར་གྲགས་པ་དེ་སྐབས་ཀུན་གླིང་ཛ་སག་ཕྱག་མཛོད་ནས།
རང་གནས་སེང་གེ་ཤག་ཏུ་གདན་ཞུས་ཀྱིས་ཚེ་དབང་བྱད་གྲོལ་སོགས་མང་ཞུས་ཀྱིས་ཤག་ཚང་གྲྭ་རིགས་བཅས་ནས་དད་འདུན་རྩེ་གཅིག་པས་གསེར་བྱིའི་ཕྲེང་བ་ཆེ་ལེགས་རྒྱན་ལྡན་སོགས་སྤུས་ནམ་རྩར་འབུལ་ཚན་མང་དུ་ཕུལ་བ་དང༌།
དེ་བཞིན་ཡབ་གཞིས་ལྷ་ཀླུ་དགའ་ཚལ་དུའང་གདན་ཞུས་ཤིང༌།

གཞན་ཚོང་པ་རང་ཁ་བ་སོགས་ཀྱིས་གདན་ཞུས་དབང་སོགས་མཇལ་མང་སློབ་མི་འཁྱུད་པ་བྱུང་སྐད། གཞུང་གནས་སྔ་ཕྱིར་ཟུར་གསོལ་སོགས་ཁྱོན་ཆེ་བ་དང༌། ཡར་ལམ་ལྷོ་གནས་བརྒྱུད་ཕེབས་རྒྱུའི་རྟ་ཁལ་སོགས་ཀྱང་ཕོན་མི་ཆུང་བ་བསྩལ།
དེ་ནས་རིང་མིན་གོང་ས་མཆོག་དང༌། སྲིད་སྐྱོང་བཅས་པར་ཐོན་ཕྱག་ཞུ་གནང་གིས། ཡེར་པ་དང༌། ཚལ་གུང་ཐང་སོགས་གནས་གཟིགས་ཀྱིས་རྒོད་ཀ་ལ་བརྒྱུད་བསམ་ཡས་སུ་མཁན་པོ་སོགས་ནས་བསུ་བ་སེར་ཕྲེང་རྒྱས་པ་དང༌།
རབ་གྲྭར་དབང་སོགས་གང་དགོས་གནང༌། ལྷ་ཚེས་དང་བསྟུན་ཆོས་སྐྱོང་ཆེན་པོ་སྤྱན་འདྲེན་སྐུ་ཕེབས་ལ་རྒྱལ་བསྟན་སྤྱི་སྒོས་སྲུང་སྐྱོབ་སོགས་ཀྱིས་བཀའ་བགོ་བར་མཛད་པར།
ཇི་ལྟར་གསུང་བ་བཞིན་ཐ་ཚིག་ཀྱང་ཕུལ་ཞིང༌། ཕྱག་མདུང་ཞིག་ཀྱང་འབྲལ་མེད་སྲུང་སྐྱོབ་ཀྱི་རྟེན་དུ་ཕུལ། དེ་ནས་བསམ་ཡས་མཆིང་ཕུ་གཡའ་མ་ལུང་སྔ་དུས་བླ་ཆེན་དགོངས་པ་རབ་གསལ་གྱི་སྡོམ་ཕྲུག་དབུས་གཙང་མི་བདུན་གྲས།
ཀླུ་མེས་ཚུལ་ཁྲིམས་ཤེས་རབ་ཀྱི་སྐུ་གདུང་བཞུགས་པར་གྲགས་པའི་གློ་བོ་རོན་སྟེང་ཞེས་པ་དང༌། རྩེ་ཐང་འབྲས་གླིང༌། ཡར་ཀླུང་རྟེན་གསུམ་གནས་གསུམ་པ་དགོན་བཀྲ་ཤིས་ཆོས་སྡེ།
དེ་ནས་རིམ་བཞིན་གྲ་ཕྱི་ནང༌། མདོ་ཆོས། རྣམ་རབ། ར་སྨད། གོང་དཀར། དེ་ནས་གམ་ལ་བརྒྱུད་ནས་ཡར་འབྲོག་ཐར་ཆོས། རྒྱལ་རྩེ་གུར་གྲ་རྣམས་ལ་གནས་གཟིགས་མཆོད་ཚོགས། མང་འགྱེད་སོགས་རིམ་གནང༌། རྒྱལ་རྩེ་རྫོང་འདུ་ནས་དམག་ཟློག་གཏོར་བཟློག་མང་ཞུས་ཀྱིས་རྟ་ཟླའི་མཇུག་ཙམ་ལ་སྤ་ནམ་གཞིས་རྩེ་ཤབ་སོགས་

བརྒྱུད། ཤིང་བྱ་དབོ་ཟླའི་ནང་ཐབ་བསུ་གཞུང་སྒེར་ནས་འཚམས་འབུལ་བར། ངོས་རང་སོགས་བཀའ་འབྲེལ་བཞིན་ཞབས་བཅར་ཞུས། སྒྲོལ་ཕོ་དང་ཉེ་བར་སེར་ཕྲེང༌། རྩེ་ནས། དུང༌། རྒྱ་གླིང༌། དྲུང་རིགས་རྣམས་ཀྱིས་མཇལ་དར་སོགས་སྔོན་ལམ་བཞིན་ཕུལ་ནས།
གཅེན་པོ་རིགས་བརྒྱའི་ཁྱབ་བདག་མཆོག་གིས་སྤྱན་སྔར་མཇལ་དར་དང་བར་ལམ་སོགས་ཀྱི་བཀའ་མོལ་གྱིས་དུས་འདའ་བའི་སྐབས་སོ། །འདི་ལམ་འཆམ་གཟིགས་སྐབས་གནོད་སྦྱིན་ཆེན་པོར་གཏང་རག
སྟག་དོང་གཟིག་ཤུབ་གསར་བསྐྲུན་འདི་བཞིན་བསྩལ་ཞིང༌། དབྱར་ཐོག་ཡར་ཀླུངས་དབོན་སྤྲུལ་མཆོག་ལ་གསེར་ཆོས་སྐོར་སོགས་ཀྱི་དབང་ལུང་མང་དུ་བསྩལ་ཏེ། ཁུལ་འདིར་མོ་རིམ་ཆར་འབེབས་རབ་གནས་སོགས་ཐུགས་གཞོལ།
མེ་ཁྱི་ལོ་ངོས་རང་ནས་ཁྲལ་འཇལ་གསུང་ངག་བཀའ་བཞིན་ཐོག་མར་བྱེད་སྐབས། དེ་སྐོར་གྱི་ཕྱག་ལེན་རྣམས་ཡབ་སྐུ་མཆེད་གཉིས་ཆར་ནས་སློབ་གནང་སོགས་དང༌། མེ་ཕག་དབུས་ཕེབས་སུ་ཡབ་རྗེ་སྐུ་མཆེད་གཉིས་ཆར་ཆིབས་བསྒྱུར་བསྐྱངས་ཚུལ།
གོང་ཡབ་རྗེ་མཆོག་གི་རྣམ་ཐར་དུ་ཞིབ་པར་སོང་བཞིན་དང༌། ས་བྱི་ལོ་གཞུང་གནས་ནས་བསྟན་སྲིད་ཞབས་བརྟན་དུ་འདི་ག་ཡབ་རྗེ་སྐུ་མཆེད་གཉིས་ཆ་ལ་ལྷ་མོ་རིག་བྱེད་དབང་སྒྲུབ་གནང་དགོས་ཕེབས་པ་བཞིན་རྗེ་ཉིད་ནས་དྭགས་པོ་པཎྜི་ཏས་ཆོས་སྐོར་དངོས་གྲུབ་འབྱུང་གནས་བཞིན།
སྔོན་དངོས་རྗེས་གསུམ་ཚང་བར་གནང༌། འདི་སྐབས་སྡེ་དགེ་ས་སྤྱོད་དཔོན་འཁོར་རྣམས་འདིེར་ཕེབས།
སྔར་དུས་མདོས་ཟབ་མང་རྗེ་ཉིད་བཅད་རྒྱར་བཞུགས་པས་ཚོགས་

ཕེབས་སོགས་མ་གནང་ཞིང་ཡབ་རྗེ་མཆོག་ཕྱག་རོལ་དང༌། གཞན་རྣམས་ཕེབས་མཁན་མེད་སྟབས། ངོས་རང་ནས་དུས་མདོས་སློབ་དཔོན་ཐོག་མ་བགྱིད་སྐབས་སྙེམས་ཆས་གྱོན་ཆས་སོགས་ཀྱི་འཆམ་གྱི་འགན་ཡང་ཁེལ་བྱུང༌། འདི་ལོ་ཁུ་དབོན་རིན་པོ་ཆེ་ཉིད་མང་ཡུལ་བྱམས་སྤྲིན་གཞུང་པའི་ཞབས་རིམ་དམག་བཟློག་སོགས་འགྲུལ་ཕེབས་དགོས་པའི་གསེར་གྱི་བཀའ་ཡིག་རྟ་ཁལ་ཕེབས་སྒྲིགས་ལམ་ཡིག་བཅས་ཕེབས་པར་ཟླ་བ་ལྔ་པར་ཕྱག་མཛོད་འཇམ་དབྱངས།
རྒྱ་དཔོན་སོགས་བན་ཚང་པ་རགས་འདུས་བཅས་ཆིབས་བསྒྱུར་ཏེ། ཡར་ལམ་དིང་རའི་བཞུགས་མདའ་སོགས་ཀྱིས་ཞུས་ངོར་ཕུར་བཟློག་སྲི་གནོན་སོགས་མང་གནང་གིས་མཉལ་ལམ་སོགས་ནས་སྐྱིད་རོང་གི་མང་ཡུལ་བྱམས་སྤྲིན་ཞེས།
སྔོན་ཆོས་རྒྱལ་སྲོང་བཙན་སྒམ་པོས་བཏབ་པའིི་བོད་ཀྱི་རུ་གནོན་གྱི་གཙུག་ལག་ཁང་དེ་ཉིད་དུ་གདུགས་དཀར་མདོས་ཆེན་ཕུར་བཟློག་སྲི་གནོན་སོགས། ཞབས་རིམ་མང་དག་དགོས་པ་གནད་སྨིན་གྲུབ་ནས།
སྐྱིད་རོང་ཇོ་བོ་གླ་གར་རྩིབ་རིང་སོགས་ལ་ཡང་གནས་གཟིགས་ཀྱིས་མཚོ་སྒོ་ནས་རིམ་བཞིན་རྨ་གཞིས་ནས་འདི་གར་ཟླ་བ་བརྒྱད་པའི་ནང་ཕེབས། དགུན་བཞུགས་གཞི་ཐོག་ཏུ་གནང་སྟེ་ལྷ་མོ་རིག་བྱེད་ཀྱི་བསྙེན་སྒྲུབ་ཀྱི་འཇུག་ལས་སྦྱོར་རིགས་རྣམས་མཛད་དེ།
ནག་ཟླར་ཡོངས་རྫོགས་གྲུབ་ཏེ། ཡབ་རྗེ་སྐུ་མཆེད་གཉིས་གཞི་ཐོག་རྩེར་ལྷ་བསངས་དང༌། ངོས་ནས་ཞབས་བརྟན་འབུལ་བར་ཕྱིན། འདི་སྐབས་ངོས་རང་སྐུ་རིམ་ཆེན་མོའི་ཟོར་འཛིན།
མ་ཡུམ་མཆོག་རྩེ་ཕྱག་ཏུ་བཞུགས་སོང༌། དེ་ནས་སྒྲོལ་ཕོར་ཕེབས། ངོས་

རང་དགོན་མདོས་ཟབ་མའི་ཟོར་འཛིན་བགྱིད་སྐབས། མདོས་བཤམ་སྐོར། འཆམ་ཆས་གྲ་སྒྲིག་འཆམ་རྒྱུགས་དངོས་གཞི་འབག་རྒྱབ་ཏུ་ཕེབས་ཐུགས་འགན་ཆེ་བཞེས་བཀའ་དྲིན་བསྐྱངས། ཡབ་རྗེ་མཆོག་དེ་དུས་བདེ་ཆེན་བཞུགས་གཡབ་ཏུ་རྗེ་བཙུན་རིག་བྱེད་མའི་བསྙེན་པའི་ཞལ་སྦྱིན་སྲེག་མཛད་མུས་དང།
རིལ་སྒྲུབ་སློབ་དཔོན་ཁོ་བོས་བགྱིས་ཏེ་བྱིན་རྒྱབ་ཏུ་རྗེ་ཉིད་ཕེབས། འདི་ལོ་ངོས་ཕུར་སྒྲུབ་སློབ་དཔོན་ཐོག་མར་བྱེད་རྒྱུར།
རིལ་སྒྲུབ། ལྷ་མཆོད་སྔར་ལམ་བཞིན་ཟབ་མ་མཛད་སྐབས་དང༌། རྗེ་ཉིད་ནས་དགུན་ལོ་ཤངས་ལུགས་མགོན་དཀར་གྱི་བསྙེན་སྒྲུབ་སྦྱིན་སྲེག་སོགས་མཛད་སོང་ཞིང༌། ལྕགས་སྟག་དབྱར་མཇུག་རྗེ་བཙུན་ཀུ་རུ་ཀུ་ལླེའི་དོན་ཀུན་འགྲུབ་པའི་རིལ་སྒྲུབ་སོགས་མཛད་ཅིང༌།
ཡོས་ལོའི་དཔྱིད་ནས་སྒྲོལ་ཕོའི་ཨར་པོ་ཚུགས་ཤིང༌། དབྱར་ངོས་རང་དྲུང་མགོན་བཅས་ཚ་བྱང་ཕུར་རི་སོགས་ལ་བསྐྱོད་སྐབས་དང༌།
ཟླ་བ་བཅུ་གཅིག་པའི་ནང་སོག་པོ་མང་སླེབ་ཀྱིས་ཆུ་ཚོད་བྱིའུ་མ་གསེར་བྱེ་ཕྲེང་བ་རྒྱ་དངུལ་རྟ་རྨིག་མ་གཡང་ཏྲིའི་སྤྱད་པ་སོགས་མང་དུ་ཕུལ་ཞིང༌། དབང་བཀའ་རྗེས་གནང་གི་རིགས་ཀྱང་མང་དུ་བསྩལ།
ཆུ་འབྲུག་ངོས་རང་ཕྱག་ཟུར་འཇམ་དབང་བཅས་བཀའ་འབྲེལ་དབུས་བྱ་རིགས་ཁུལ་སོགས་ལ་བསྐྱོད་སྐབས་དང༌། དེ་སྐབས་སྒྲོལ་ཕོའི་ཨར་ལས་ཞལ་བ་ཚོན་རྩི་ཕལ་ཆེར་ཟིན་རབ་གནས་རབ་སྟོན་སོགས་གནང་ཚུལ་གོང་ཡབ་རྗེའི་རྟོགས་བརྗོད་སྐབས་བཞིན།
འདི་ལོ་སྐྱོར་མོ་ལུང་བ་དེང་སེང་སོགས་ནས་ལྷ་མོ་འཁྲབ་པར། འགྲོ་བ་བཟང་མོ། ལྷག་པར་

པངྨ་འོད་འབར་ཞེས་སློབ་དཔོན་ཆེན་མོའི་འདྲ་ཚད་པ། རྒྱལ་པོ་སྡིག་ཅན་གྱིས་གསོན་པོ་མེར་སྲེག་བཏང་བ། ཞག་ཤས་ནས་པད་སྡོང་ལས་སྐུ་འཁྲུངས་པ་སོགས་རྒྱུན་པར་མེད་སྟབས། མིག་འཕྲུལ་ལྟ་བུར་ཚང་མ་ལྟད་མོ་ཆེ་བ་བྱུང་ལུགས་ཟེར་ཡང།
བརྟགས་ན་རྩེད་བཀྲ་འདི་བཞིན་གང་འཚམ་ཞིག་ཡིན་པར་མངོན་ནོ། །ཆུ་སྦྲུལ་དགུན་ལོ་ངོས་འགྲུལ་ནས་འཁོར་ནས་ཀྱང་གཞི་ཐོག་ས་སྐྱར་ལྷ་མོ་ཚར་གཅིག་འཁྲབ་སོང༌། དེ་ལྟ་བུའི་བདག་ཅག་གི་བླ་མ་ཁུ་དབོན་རིན་པོ་ཆེ་འདི་ཉིད་ཀྱིས་སྐུ་གཞོན་ནུའི་དུས་ནས་བཟུང༌།
ཡི་དམ་འབྱུང་པོ་འདུལ་བྱེད་དང༌། དགེས་པ་རྡོ་རྗེ། རྡོ་རྗེ་ཕུར་པ། རྗེ་བཙུན་རིག་བྱེད་མ། མགོན་དཀར་ཡིད་བཞིན་ནོར་བུ།
རྡོ་རྗེ་གུར་གྱི་མགོན་པོ། གཉན་མགོན་ཞལ་བཞི་པ་དུས་གྲངས་ཀྱི་བསྙེན་པ་མཐར་ཕྱིན་པར་མཛད་ཅིང༌། མཚན་མའི་བསྙེན་རྟགས་ངོ་མཚར་ཅན་ཡང་ཡོང་བ་གཞིར་གྲུབ་ཀྱང༌། རྣམ་ཐར་ཟིན་བྲིས་སོགས་མེད་སྟབས་འབྲི་རྒྱུས་ཕོངས་ཤིང༌།
ཁྱད་པར་གཉན་མགོན་ཞལ་བཞི་པའི་བསྙེན་སྒྲུབ་མཛད་སྐབས། འགྲོ་མགོན་དབང་སྡུད་སྙིང་པོའི་རྣམ་ཐར་བཞིན་ཐོག་དང་འཇའ་ཚོན་དང༌། རྦབ་བསྐུལ་བ་ལྟ་བུའི་ལྡིར་སྒྲ་དང་གཟིམ་ཁང་ཡོམ་པ་ལྟ་བུ་གཞུང་ནས་བཤད་པའི་ཆོས་སྐྱོང་འགོ་བའི་རྒྱུན་གཏན་བྱུང་བ་དང༌།
སྟེང་དུ་ཨ་ལྕེ་བཞུགས་པ་ལ་ཆོ་འཕྲུལ་ཆེར་བྱུང་བ་འདི་ལ་གཏོར་གདུགས་ཕུལ་ན་འཕྲིན་ལས་འགྲུབ་འོང༌།
མནལ་ལམ་དུ་གྲྭ་པ་ཞིག་ནས་སྐུ་མཚམས་ཁང་དུའང་གཏོར་གདུགས་འབུལ་གནང་དམ་བསྐང་སྐབས་གཏོར་གདུགས་གྲུལ་རྩེ་སྣ་ལྔས་ཕུལ་

བ་མཛད་ཚུལ་ཟེར། གཞན་གྱི་རྟགས་མནལ་ལམ་འོད་གསལ་སོགས་སུ་ཡང་གཟིགས་སྣང་མང་དུ་བྱུང་བ་གཞིར་གྲུབ་ཀྱང༌། གསལ་བར་མི་གསུངས་པ་རྒྱུན་དུ་སྦས་ཚུལ་ཁོ་ན་གནང་ཞིང༌། དེ་ལྟ་བུའི་བསྙེན་མཚམས་ཐོན་རིང་གི་མངོན་རྟོགས་བདག་བསྐྱེད་བཟླས་པ་སོགས་རྒྱུན་པར་ནམ་ཕྱི་མོའི་བར་དུ་ཐུགས་དམ་ཉམས་བཞེས་ཆག་མེད་གནང༌།
ཡི་དམ་ཆོས་སྲུང་རྣམས་ལ་གཏོར་བསྔོ་བསྐང་འཕྲིན་སོགས་རྒྱུན་པར་རང་མ་གྲུབ་ཀྱང༌། བརྒྱད་གཉིས་བཅུ་བཞི་གཉིས་སོགས་ལ་ཆག་མེད་གནང་སྲོལ་དང༌།
གཞན་གདུལ་བྱ་རྣམས་གང་ལ་གང་གདུལ། ཕྱག་མོ། སྲུང་བ། རྐྱེན་སེལ་དབང། བཀའ་བསྒོ། བྱིན་རླབས་སོགས་དང༌། དབྱར་དུས་ཆར་འབེབས། རྩ་སད་འབུ་སྲུང༌།
རླུང་གནོན་གང་ལ་དགོས་པ་དེ་རྣམས། དངོས་འབུལ་སོགས་ལ་མི་གཟིགས་པར་ཞུས་མ་ཐག་པར་གནང་བ་སོགས། ཕྱག་མོ་གང་གསུངས་ཕལ་ཆེར་ཚད་མར་འོང་ཞིང༌། ཆར་འབེབས་སོགས་གོང་དུ་ཡང་ཅུང་ཟད་སོང་བ་དང༌།
ལྷ་ལྡན་དུ་ཆར་འབེབས་གནང་བར་ཀླུ་སྦུག་སོགས་སུ་ཕེབས་དགོས་པ། རྒྱ་དཔོན་ཨམ་བན་ནས་ཀྱང་ཀླུ་ཁང་སོགས་ལ་ལྕགས་ཐག་གཡོགས་ཏེ། ཆར་འབེབས་ཡིན་ཁུལ་བྱེད་པར་དབུས་ཕེབས་སོགས་ཀྱི་ས་སྐྱ་པ་ཕེབས་མིན་ཀྱང་ནོན་གྱི་ཕེབས་པ་ཤེས་ན་ཁོ་ཡང་འགྲོ་བ་ཆར་མི་བབས་པ་མི་སྲིད་ཅིང་མར་ཕེབས་སྐབས།
ཆིབས་སྟེང་ཆར་བརྡུང་རེ་མ་བྱུང་བ་མེད་པ་ལྟ་བུ་བརྗོད་པ་སོགས་གདོན་གདུག་པ་ཅན་གྱིས་ཟིན་པ་མང་པོ་ཡང་དེ་ལས་གྲོལ་བའི་ལོ་རྒྱུས་མང་དུ་ཡོད་པ།
མདོར་ན་མཁྱེན་ནུས་སེམས་ཅན་

རེ་རེའི་རྒྱུད་ལ་ཐར་པ་དང༌། ཐམས་ཅད་མཁྱེན་པའི་ས་བོན་བཏབ་སྟེ་ཐམས་ཅད་ཀྱང་མངོན་མཐོ་ངེས་ལེགས་ལ་འགོད་པར་མཛད་ནས་མཐར་གཟུགས་སྐུ་ཆོས་དབྱིངས་སུ་བསྡུས་ཚུལ། ཤིང་རྟ་དབོ་ཟླའི་ནང་སྒྲོལ་ཕོར་བཞུགས་ཐབ་ཕེབས་ནས་སྒྲོལ་དཀར་བཀའ་བབས་དགུ་ལྡན་གྱི་རྗེས་གནང་ཞིག་ལས་གསན་ཐོར་མེད་ཀྱང༌།
སྒྲོལ་དཀར་འོད་ཟེར་དྲུག་སྦྲགས་ཚར་ལུགས་ཀྱི་བསྙེན་སྒྲུབ་ཞིག་གནང་བར་སྐུ་མཚམས་མ་གྲོལ་བར་ལ་ཞབས་འབམ་དང་ཆབ་ཆུ་སོགས་མཐའ་མའི་སྙུན་གཞི་འགོ་ཟུག་ཅིང༌།
དེ་ནས་ཞབས་བརྟན་སྐུ་རིམ་རྒྱ་ཆེར་གནང་སོང་ཡང༌། སེམས་ཅན་ལས་ངན་སྤྱོད་པ་ལ། །སངས་རྒྱས་ཀྱིས་ཀྱང་ཅི་བྱར་ཡོད། །གསུངས་པ་ལྟ་བུའི་དུས་དབང་སེམས་ཅན་རྣམས་བསོད་ནམས་དམན་ཞིང༌།
ས་བསྟན་འདི་ཉིད་རང་གི་སྐུ་གེགས་བཟློག་མེད་ཀྱི་རྣམ་པས། ཉིད་ཀྱི་དགུང་གྲངས་སུམ་ཅུ་སོ་བདུན་པ་ཆུ་སྟོད་ཟླ་བའི་ཚེས་དྲུག་སྲོད་ཡོལ་ཙམ་ལ། ཉི་ཟླའི་རླུང་ངྷུ་ཏིར་འདུས་ཏེ་འདའ་ཁ་མའི་རྣམ་འབྱོར་གྱི་དཔའ་བོའི་ཚོགས་དཔོན་དུ་ངོ་མཚར་བའི་ལྟས་དུ་མ་དང་བཅས་ཡུད་ཀྱིས་གཤེགས་པ།
ཚང་མ་སེམས་མྱ་ངན་གྱི་ཁུང་བུར་ཚུད་དེ་འདི་བྱ་འདི་བྱེད་བྲལ་ཡང་ཡབ་རྗེ་མཆོག་སོགས་ནས་གང་གི་གསོལ་འདེབས་དགོངས་རྫོགས་སྐོར་བཀའ་བཀོད་དང༌།
ཐུགས་དམ་གསལ་འདེབས་པ་ལྷ་ཆེན་མཁན་ཁྲི་དཔལ་བཟང་འཕྲིན་ལས། ཆོས་ལྷོ་འདུས་ཚོགས་རེ་མོས་ཀྱིས་བླ་མཆོད་པ་བཞི་གྲྭ་སོགས་དགུང་ཞག་ནམ་རྫོགས་བར་གནང་ཞིང༌།
ཚེས་བཅུ་གཉིས་ལ་སྐུ་གདུང་སྤུར་ཁང་དུ་སེར་ཕྲེང་མཆོད་ཚོགས་རྒྱས་པ་དང་

བཅས། གདན་དྲངས། མཁན་ཁྲི་ནས་དུས་མཐའི་ཆོ་གའི་སྒོ་ནས་སྤུར་ཞུ་དང༌། དེ་ནུབ་རྒྱས་བཏབ། ཞག་ཤས་ནས་གདུང་རུས་རྣམས་བསྡུས་ཏེ་སྒྲོལ་ཕོར་སེར་ཕྲེང་མཆོད་ཕྲེང་མཆོད་ཚོགས་བཅས་སྔར་བཞིན་གདན་དྲངས་ཏེ།
མཆོད་ཚོགས་དབུས་སུ་བཞུགས་ཏེ་བླ་མཆོད་སོགས་སྔར་བཞིན་དང༌། གོང་སྤུར་མཆོད་ཉིད་གདན་ས་འདི་ཉིད་ཀྱི་མཆོད་ཁང་རྣམས་སུ་སྣ་ལྔའི་སྟོང་མཆོད་ཚོགས་ཆེན་ལ་མང་ཐུག་འགྱེད་བཅས་དང༌། མུ་ཏོ་བར་སྦྱིན་གཏོང་སོགས་རྒྱ་ཆེ་བར་མཛད།
གཞན་ཡང་དགུང་ནམ་མ་རྫོགས་བར་ལ་ལྷོ་བྱང་ཚོགས་ཡོངས་ནས་ཞོགས་ལྟར་རེ་བཞིན་ཐམས་ཅད་རིག་པའི་ཆོ་ག་གནང་བར་བསྙེན་བཀུར་འགྱེད་བཅས་གྱ་ནོམ་དང༌། སྐུ་ཚིགས་བཞི་པ་དང༌།
དགུང་རྫོགས་ཉིན་རྣམས་ལ་སྟོང་མཆོད་གོང་བཞིན་དང༌། ཆུ་སྟོད་ཟླ་ནང་སྒྲོལ་ཕོར་ཡབ་རྗེ་རྡོ་རྗེ་འཆང་ནས་སློབ་དཔོན་མཛད་པའི་བན་ཚང་པ་སྡེ་ཚོགས་ནས་རྡོ་རྗེ་ཕུར་པའི་སྒྲུབ་མཆོད་ཞག་བདུན་བྱང་གཏེར་ཚེས་བཅུའི་མཆོད་ཚོགས་བརྒྱ་བཅས་པ།
གོང་སྐུ་སྤུར་ཕེབས་ཉིན་ཡབ་རྗེ་རྡོ་རྗེ་འཆང་ནས་གང་གི་མཚན་བྱང་སྲེག་སྦྱངས་དང་ཡབ་རྗེ་བཀྲ་ཤིས་རིན་ཆེན་གྱིས་སྐུ་གདུང་དྲུང་དེ་བཞིན་མཛད་པོ་དཔོན་སློབ་དང༌།
གཞན་ཡང་གོང་ས་ཡས་ཕྱིན་སོགས་ཕྱོགས་ཀྱི་ཆེ་ཆུང་ཁག་རིས་མེད་དགོན་སྡེ་བཅས་པར་བསྔོ་རྟེན་མང་འགྱེད་ས་ལུགས་རྣམས་ལ་ཅུང་ཟབ་པ་བཅས་དང༌། ཤིང་ལུག་དེ་ཉིད་ཀྱི་ནང་རྟེན་དུ་གུ་རུ་རིན་པོ་ཆེའི་སྣང་བརྙན་བྱིན་རླབས་ཀྱི་གཟི་འོད་འབར་བ་རིན་པོ་ཆེ་དང་གཉིས་ལ་གྲུབ་པ་ལྷ་ཁང་རྟེན་བརྟེན་པ་གསར་བསྐྲུན།

དེ་ཉིད་ཀྱི་ནང་བཞུགས་གཙོ་བོ་ཐིལ་གཡབ་སྟེང་འཇམ་མགོན་ཨ་མེས་ཞབས་ཀྱི་སྨན་སྐུ་ངོ་མཚར་ཅན་གཙོ་བོར་བཞུགས་ཤིང༌། དེ་ཉིད་ཀྱི་གདུང་རུས་བཏུལ་མའི་རྩ་གསུམ་གྱི་ལྷ་ཚོགས་དབང་ལྷ་སྐོར་གསུམ་གྱི་སྤར་སྐུ་རྣམས་ལ་གསེར་མཚལ་གྱི་ན་བཟའ་ཅན་སོགས་རིང་བསྲེལ་རྣམ་བཞི་གཟུངས་ཀྱིས་བཀང་བ་བཅས་ལེགས་ཟིན་གྱིས།
ཡབ་རྗེ་རྡོ་རྗེ་འཆང་མཆོག་ནས་རྡོ་རྗེ་ཕུར་པའི་སྒོ་ནས་རབ་གནས། རབ་སྟོན་གོས་སྐུ་ཞལ་ཕྱེ་སོགས་ཟབ་རྒྱས་མཛད་ཅིང༌།
ལོ་དུས་ཀྱི་མཆོད་དུ་རྡོ་རྗེ་ཕུར་པའི་སྒྲུབ་མཆོད་སེར་འདུ་བཅས་ལོ་ཤས་གནང་དུས་ཕྱིས་མཆོད་ཕྲེང་སོགས་རྩེ་ཆོས་སུ་དགོན་དེར་སྒྲུབ་མཆོད་བསྐྱངས་ཚུལ་བཅས་ཀྱིས་ཁུ་དབོན་རིན་པོ་ཆེ་དཔལ་ཆེན་གསང་བའི་བདག་པོའི་རྣམ་ཐར་སྒྲོ་སྐུར་གྱིས་དབེན་པ་ཅུང་ཟད་བརྗོད་ཟིན་ནོ།
།ཡབ་རྗེ་རྡོ་རྗེ་འཆང་སྐུ་མཆེད་ཀྱི་ཨ་ལྕེ་དྲུང་སྒོ་དཔེ་རྗེ་བཙུན་དམ་པའམ་སྒོ་སྤེ་ཨ་ལྕེ་མར་གྲགས་པ་སྔོན་དུས་སྐུ་ཡོན་སོགས་ལ་བརྩོན་པ་དང༌།
མདོ་སྨད་ཕྱོགས་ཀྱི་འཇམ་མགོན་མཁྱེན་བརྩེ་སོགས་ལ་གསན་བསམས་ཀྱང་ཅི་རིགས་མཛད་ཅིང་དུས་ཕྱིས་སྐུ་རླུང་ལྟ་བུའི་སྙུན་གྱིས་ཟིན་པས་དགུང་གྲངས་སུམ་ཅུར་གཤེགས་པའི་ནང་རྟེན་དབུ་རྩེར་ལམ་འབྲས་བླ་རྒྱུད་ཞལ་སྐོང༌།
ཐེག་ཆེན་བཀྲ་ཤིས་རིན་ཆེན་གྱི་སྣང་བརྙན་རིན་ཆེན་གཉིས་པ་ལས་གྲུབ་པ་འདི་ཉིད་དང༌། སྐུ་མཆེད་སྲིང་མོ་བགྲེས་པ་ཚེ་ལྷ་དབང་མོ་ཞུ་བ་ཞབས་ལྷོར་བཞུགས་ཤིང་ཉམས་བཞེས་ལ་བརྩོན་པ་དེ་ཉིད་ཀྱི་ནང་རྟེན་དུ་སྒྲོལ་སྟེང་ནས་བཞེངས་པའི་ས་པཎ་གྱི་དངུལ་སྐུ་ཞབས་ལྷོ་རང་ན་བཞུགས།
སྐུ་སྲིང་

མོ་ཆུང་བ་པདྨ་དབང་མོ་ཞབས་བྱང་རྗེ་བཙུན་བཞིན་རས་ཀྱང་ཕག་གདོང་དངོས་དང་འདྲ་བ། སྐུ་རྒྱབ་ལྟག་པར་ཕག་ཟེ་ཡོད་པ་སོགས་ཡབ་རྗེ་ཐེག་ཆེན་བཀྲ་ཤིས་རིན་ཆེན་མཆོག་ནས་རྡོ་རྗེ་ཕག་མོའི་རྣམ་འཕྲུལ་ཡིན་པར་གསུངས་ཤིང༌།
རྒྱུན་ཆོས་སྲིད་གང་ཡང་མི་མཁྱེན་པའི་ཚུལ་གྱིས་སྦས་པའི་རྣལ་འབྱོར་གྱིས་ཐུགས་དམ་ཉམས་བཞེས་ལ་བརྩོན་པ། གཤེགས་པའི་ཚེ་ཉེ་འཁོར་དུ་དྲི་བཟང་པོས་ཁྱབ་པ་དང༌། བུད་མེད་ལྟ་བུའི་གླུ་དབྱངས་སིལ་ལིལ་སྙན་པའི་སྒྲ་སྣ་ཚོགས་ཐོས་པ་སོགས།
ལྟས་ངོ་མཚར་བཅས་ཏེ་ཞིང་བརྗེས་པ་ཞབས་འཇུག་དགོངས་རྫོགས་སོགས་གང་ཡོང་ཞུས་ཏེ། ནང་རྟེན་དུ་ཏཱ་རེ་དཀར་མོའི་སྣང་བརྙན་རིན་ཆེན་གཉིས་པ་ལས་གྲུབ་པ།
པད་གདན་དར་ལྷུག་རྣམས་གསེར་ཟངས་དང༌། ནོར་རིགས་ཀྱི་ཕྲ་རྒྱན་དང་སྐུ་རྒྱན་དུ་ཚར་བ་ངོས་རང་ནས་རབ་གནས་ཞུས་ཏེ་སྒྲོལ་ཕོར་བཞུགས་པ་བཅས། གཅུང་པོ་ཁུ་དབོན་རིན་པོ་ཆེ་ཉིད་བཅས་སྐུ་ཐོག་འདིར་གཙུག་ལག་ཁང་ཉམས་བཟོ་གནང་གྲས་ཤག་གཙང་ཤར་ནུབ།
མངོན་བདེ། མཐོང་དོན། འཁོན་སྐུ་འབུམ་རྣམས་ཀྱི་སྐྱ་ཤིང་གསར་བརྗེས་སྤེན་པད་གསར་བརྗེ་སོགས་དང༌། ལྷ་ཆེན་དཔོན་ཆེན་ཨག་གླན་གྱིས་བཙུགས་པར་གྲགས་པའི་ཐོག་འཕར་ཀ་བ་བཅུ་གཉིས་ཕལ་ཆེར་དང༌།
ཁྱམས་ལྷོ་བྱང་རྣམས་ཀྱི་ཕྱི་ཡི་ཀ་བ་རྣམས་དང༌། གཡབ་རིང་བཅས་སེང་ལྡེང་སྒོ་གྲ་ཕྱི་མ་སྲིད་པའི་འཁོར་ལོ་སོགས་ཀྱི་ཚོན་རྩི་གསར་བསྐྲུན་འདི་རྣམས་དང༌།
རྗེས་སུ་མ་ཡུམ་མཆོག་ནས་ངོ་མཚར་རྟེན་བཞིའི་གྲས་གཡུ་ཁར་མོ་ཆེའི་སྒྲོལ་མའི་བཞུགས་ཁང་གསར་བསྐྲུན་

ལ་གསེར་ཟངས་ཀྱི་བཞུགས་ཁྲི་རྒྱབ་ཡོལ། འཁོར་སྒྲོལ་མ་ཟུང་གསེར་ཟངས་སྔོན་བཞིན་སོགས་དུས་ཕྱིས་ཡུམ་གྱི་ནང་རྟེན་སྒྲོལ་མ་འཇིགས་པ་བརྒྱད་སྐྱོབས་གསེར་ཟངས་ལས་གྲུབ་པ་རིང་བསྲེལ་རྣམ་བཞི་སྤྱི་དང་བྱེ་བྲག་མ་ཡུམ་དེ་ཉིད་ཀྱི་ཐུགས་དམ་རྟེན་ཁྱད་བྱང་རྟེན་གྲས་ལོ་གནས་སྤྱན་སྔ་ཀུན་དགའ་དོན་གྲུབ་ནས་འཇམ་མགོན་ཨ་མེས་ཞབས་གསུང་བྱོན་མར་སྒྲོལ་མ་སོགས་བཞུགས་ཚོད་དང༌།
རྣམ་རྒྱལ་སྔ་མོའི་མཆོད་རྟེན་དང་རྒྱ་ཁུབ་རྩི་ལྷ་ཁང་སྒོ་མཆོར་སོགས་གསར་བསྐྲུན་དང༌།
དབུ་རྩེར་ཡུམ་གྱི་ན་བཟའ་སོགས་ཀྱི་ཐོག་ནས་མཆོད་རྫས་ཀ་འཕན་ཤམ་བུ་སོགས་འཇམ་དབྱངས་གཟི་འོད་འབར་བ་དབུ་རྒྱན་དང་སྐུ་རྒྱན་སོགས་ཚར་དུ་དངར་བ་རྟེན་གཙོ་བྱིངས་རྣམས་ལ་བཞུགས་སྒམ་ལྡེབས་བྲིས་སོགས་གསར་སྐྲུན་མཛད་པ་མང་དག་བཅས།
ད་ལྟ་མིག་སྔར་གནང་བ་འདི་རྣམས་ལགས་སོ། །དེ་རྣམས་ཀྱིས་འཇམ་མགོན་བཀྲ་ཤིས་རིན་ཆེན་ཡུམ་ཡབ་སྲས་དང་བཅས་པའི་ལོ་རྒྱུས་རྣམ་ཐར་མདོར་བསྡུས་ཙམ་སྨོས་ཟིན་ཏོ།
།༤ ངག་དབང་ལྷུན་གྲུབ་རྒྱལ་མཚན།དེ་རྗེས་བདག་ཅག་གི་སྐྱབས་མཆོག་མཚུངས་མེད་རིགས་བརྒྱའི་ཁྱབ་བདག་ཀུན་དགའ་སྙིང་པོ་མཆོག་དང༌།
ཡུམ་མཆོག་ལྷ་རི་རྩེ་མ་ཚེ་དབང་རིག་འཛིན་ཟུང་གི་རིགས་སྲས་ངོས་རང་མཆེད་སྤུན་དྲུག་ཙམ་ལས། རྒན་འགོ་ནི་ངོས་རང་ངག་དབང་དྲག་ཤུལ་འཕྲིན་ལས་རིན་ཆེན་ཞེས་མིང་ཆེ་ཡང་

དེ་མཚུངས་པར་མེད་པའི་གྱི་ན་བདག་གི་བྱུང་ཚུལ་ཅུང་ཟད་གཤམ་དུ་འབྱུང་ཞིང༌། མཆེད་ཟླ་གདུང་སྲས་གསུམ་དང༌། རྗེ་བཙུན་གཉིས་ལས། དང་པོ་གདུང་སྲས་ངག་དབང་ལྷུན་གྲུབ་རྒྱལ་མཚན་ནི། འཛིན་བྱེད་ཀྱི་ཁྲུམས་ཟླའི་ཚེས་བདུན་ལ་འཁྲུངས་ཤིང༌།
གཞོན་ནུ་ནས་ཀློག་ཡིག་སོགས་ཡབ་མེས་ཀྱི་ཆོས་རྣམས་ལ་སྦྱངས་པ་སོགས་མཛད། ངོས་ཁྲིར་ཕེབས་ཆེན་མོའི་སྐབས་ཆོས་ཁྲི་ཆེན་མོའི་མདུན་དུ་ཆོས་གསན་གྲངས་སུ་ཕེབས་ཤིང༌།
ཟླ་དེའི་རྒྱུན་འདོན་དང་རིམ་བཞིན་ཕུར་སྒྲུབ་སོགས་ལ་འཕྲལ་ཆོས་རྣམས་ཕལ་ཆེར་གནང་ཐོག མེ་ཁྱི་ལོར་ངོས་རང་ནས་བཀའ་འབྲེལ་གསུང་ཐོག་མར་འཆད་སྐབས། ཆོས་སྡེ་ལྷོ་བྱང་སྒྲིག་གཞོན་གཞི་གྲྭ་རྣམས་དང་ཟུར་སྦུག་ལྷ་འདྲི།
རྒྱ་སྒེག་སོགས་ཀྱི་གྲྭ་རྒྱུན་ནང་ཆེན་བླ་གྲྭ་སོགས། སློབ་མ་གྲངས་འབོར་བརྒྱ་དང་བདུན་ཙམ་གྱི་གཙོ་བོར་གདུང་གཅུང་པོ་ངག་དབང་ལྷུན་གྲུབ་རྒྱལ་མཚན་ཉིད་བཅས་པར།
སྣང་རྒྱུད་ཁྲིད་ཡིག་གསུང་ངག་ཆོས་འབྱུང་ཁོག་ཕུབ་དམ་ཚིག་དང་ཕྱི་ནང་བསྐྱེད་རིམ་གྱི་བཤད་པ་སོགས་སྒྲོ་འདོགས་བཅད་དེ། སེམས་བསྐྱེད་ཆེན་པོ་ཟབ་མ་གོས་སྐུ་གོས་ཡོལ་སོགས་དང་བཅས་ཕུར་ཁང་དང༌།
དེ་རྗེས་སློབ་མ་རྗེས་འཛིན་ཁ་གསོའི་བསྙེན་པ་རྒྱུད་དབང་ཟབ་མ་ལམ་དབང་བདག་མེད་མའི་བྱིན་རླབས། ལམ་ཟབ་ཕྱི་ནང་དང༌། རྟེན་འབྲེལ་སྲུང་བ་བཅས་ཀྱི་བྱིན་རླབས་སྣང་གསུམ་སྐབས། བླ་མ་རྒྱ་བོད་ནས་བཟུང་བླ་མ་བརྒྱུད་པ་ཕལ་ཆེ་བའི་རྣམ་ཐར་རྣམས་ཀྱི་ལུང་དང༌།
གཞན་ཡང༌སྒྲུབ་ཐབས་བརྒྱ་རྩ། རྗེས་གནང་ཟུར་བཀའ། ལོ་གྱོན་མ་སེར་མོ།

འཇམ་དབྱངས་དམར་སེར། འཇམ་དཀར། སྨྲ་སེང༌། གསེར་ཆོས་འཇམ་ནག་གནད་བཅུ་གཅིག་གི་ལུང་དང་བཅས་པ། རྟ་ནག་ལྕགས་རལ་ཅན། ཇོ་ལུགས་སྒྲོལ་མ་ཉེར་གཅིག རྟ་ཕྱག་ཁྱུང་གསུམ། རྣམ་རྒྱལ་རྣམ་འཇོམས། སྨན་བླ་མཆེད་བདུན།
ཁྲོ་མོ་སྨེ་བརྩེགས། སེང་གེ་སྒྲ། སྤྱན་རས་གཟིགས་བཅུ་གཅིག་ཞལ་སོགས་ཀྱི་རྗེས་གནང༌། གུར་མགོན་ཁྲོ་བཅུ་ལྷ་བརྒྱད། ཞལ་བཞི་བསྙེན་དུས། དུར་བདག དཀར་བདུད། དབང་ལྷ་སྐོར་གསུམ། མགོན་དཀར།
ཛམ་སེར་ནག གྲ་སྔོན་ཛམ་དམར། ཚེ་རྟ་ཟུང་འབྲེལ་གྱི་དབང་སོགས་བྱས། ལུང་ལ་རྡོ་རྗེ་ཕུར་པ་མངོན་རྟོགས་རྒྱས་པ། དེའི་དཀྱིལ་ཆོག དགེས་རྡོ་རྗེ་སྔོན་དཀྱིལ། ལྷ་ཆེན་ཆོས་སྤྱོད་རབ་གསལ།
བརྒྱུད་འདེབས་ཆེན་མོ། ཀུན་རིག་དང༌། ཚེ་དབང༌། གཏོར་མ་བརྒྱ་རྩ། བརྒྱ་བཞི། འབྱུང་བཞི་གཏོར་མ། སེང་སྒྲའི་ཆོ་ག། བསྟན་པ་གསོ་ཆོག གཏོར་བསྔོ་ཆེན་མོ་བསྐང་བ་འགོ་ལུགས། བསྟོད་སྙིང༌། དྲུག་ཅུ་མ།
ཕུར་བཟློག ཞལ་གྱི་གཏོར་བཟློག བསམ་དོན་ཀུན་འགྲུབ། རྒྱ་གར་ཤེར་བསངས། ཀུན་བློས་མཛད་པའི་སྨན་བླའི་མདོ་ཆོག རྩ་རྒྱུད་བརྟག་གཉིས། སྡོམ་གསུམ་རབ་དབྱེ་སོགས་མང་དག་གི་ལུང་སོགས་བགྱིས།
གསུང་ངག་ཁྲིད་སོགས་ཁོ་བོ་ལ་ཉམས་མྱོང་གི་སྒོ་ནས་འཆད་རྒྱུ་མེད་ཀྱང༌། སྣང་རྒྱུད་དང་རྣམ་བཤད་ཁོག་ཕུབ་རྣམས་ཡབ་མེས་གོང་མའི་ཕྱག་ལེན་བཞིན་ཐམས་ཅད་བློ་ལ་བཟུང་སྟེ་གོ་མི་བདེ་རིགས་སོགས་ལ་ཚིག་བཤད་གང་ཤེས་ཀྱིས་བགྱིད་ཁུལ་

བྱས་གསུང་ངག་གྲོལ་ནས་ཕུར་དབང༌། ཀུན་རིག་སོགས་ནི་ཡབ་རྗེ་རྡོ་རྗེ་འཆང་ནས་བསྩལ་ཞིང༌། དེ་ལོ་སྟོན་དགེས་རྡོར་གཞིས་བསྙེན་སོགས་མཛད་པ་ཞབས་བརྟན་ལྷ་ཁང་དུ་གནང་ཞིང༌། སྔ་ཕྱིར་སྔོན་ལམ་རྒྱུགས་སྤྲོད་ཁག་དང༌།
ཕུར་སྒྲུབ་བཤད་ལས་ལས་རིམ་ཕར་ཆེར་ཡབ་མེས་གོང་བཞིན་མཛད་ཀྱང་སྐུ་རླུང་གི་སྙུན་གཞི་ལྟ་བུས་ཞལ་བཞི་པའི་སྒྲུབ་བསྙེན་འཕྲོ་ཅན༌དང་། གཏོར་བཟློག་ཟོར་འཕེན་སོགས་ནི་གནང་མ་ཐུབ་ཅིང༌།
སྒྲུབ་མཆོད་ཁག་གཅིག་དང་དུས་མདོས་སློབ་དཔོན་ལན་གཅིག་མཛད་ཅིང༌། ཕུར་སྒྲུབ་ལམ་འབྲས་སོགས་ནི་མ་གནང་ངོ༌། །རྒྱུན་ཚོགས་རྣམས་ལ་ཐོར་ཙམ་ཕེབས་ཤིང༌། བན་ཚང་པའི་ཚེས་མཆོད་བྱང་གཏེར་ཐུགས་སྒྲུབ་ཚེས་བཅུ་དང༌།
བྲག་དཀར་བསྐང་གསོ་སོགས་ལ་རྟག་པར་ཕེབས། བར་ལམ་རྩེ་གེར་གཞི་སྡོད་བཅས་ཁ་འཛིན་ཞུ་གནང་གིས་གཉེར་ཟུར་ཀུན་བཟང་བཅས་ཤིང་ལུག་ལོ་ནས་རྩིས་བཞེས་ཀྱིས་ཕལ་ཆེར་རྩེ་བླར་བཞུགས་ཐོག
བྱང་གཏེར་ཐུགས་སྒྲུབ་ཚེས་བཅུ་གདན་ས་འདི་ཉིད་ཀྱི་ཕྱག་ལེན་བཞིན་རྩེ་ཆོས་བན་ཚང་པ་རྣམས་ལ་གསར་འཛུགས་མཛད་དེ། རང་ཉིད་ཀྱང་ཕེབས་ཤིང་གཞན་ཚོགས་ཕེབས་སློབ་དཔོན་སོགས་མཛད་སྐད་ཐོས་ཤིང༌།
མཚམས་རེ་འདི་གར་སྒྲོལ་སྟེང་དང་སྒོ་སྤེལ་སོགས་སུ་ཕེབས་ཏེ་གང་འཚམ་བཞུགས་པ་སོགས་ཡར་མར་ཕེབས་ཤིང༌། མེ་རྟ་ལོར་ས་སྐྱར་ཕེབས་ཏེ་སླར་ཡང་ཉེ་ལམ་རྡོ་རྗེ་ཐེག་པ་ལ་བརྟེན་ནས་འགྱོགས་བྱེད་ཕོ་ཉའི་ལམ་གྱིས་བདག་གཞན་བཀྲི་བར་དགོངས་ཏེ།
འབྲས་རྫོང་ནས་གསང་ཡུམ་དེ་ཉིད་དང་བཅས་སླར་རྩེ་

བླར་ཕེབས་ཏེ་འབྱུང་འགྱུར་གྱི་བསྟན་སྲིད་ཀྱི་བགྱི་བར་ཐུགས་གཞོལ་མུར་བདག་མེད་དེ་ཉིད་ལ་རིགས་སྲས་ཁྱད་འཕགས་གཉིས་ཙམ་འཁྲུངས་ཀྱང༌། བསྟན་གེགས་ལྟ་བུས་ཡུམ་སྲས་ཚང་མ་ཞིང་ཕེབས་ཀྱིས་མ་བཞུགས་མུར།
གཅུང་པོ་ཡབ་ཉིད་ཀྱང་དགུང་གྲངས་སོ་བརྒྱད་པ་ཆུ་གླང་དབོ་ཟླའི་ཚེས་ལ་པདྨ་འོད་དུ་སྐུའི་བཀོད་པ་བསྡུས་པར། དགོངས་རྫོགས་སོགས་མ་ཡུམ་མཆོག་ཏུ་སྙན་སེང་གིས་རྩེ་བླ་ནས་བསྒྲུབས་ཐོག ནང་རྟེན་སློབ་དཔོན་ཆེན་པོའི་སྣང་བརྙན་རིན་པོ་ཆེ་གཉིས་པ་ལས་གྲུབ་པ་ཕལ་ཐོག་ཚད་ཙམ་གྱི་ནང་གཟུངས་སུ།
སྔོན་དུས་རྩེ་བླ་སོག་པོར་ཤོར་ཏེ་དཔོན་མོ་ཆོས་སྐྱིད་ནས་བཟུང་སྐབས་ཇུན་གར་ཐོན་སྐབས། སློབ་དཔོན་དང་གསང་སྔགས་རྙིང་མ་ལ་ཁོ་རྣམས་ཤིན་ཏུ་སྡང་ཟུག་ཆེ་བས་སྔོན་དུས་རྩེ་གདོང་བདག་ཆེན་གོང་མས་བཞེངས་པའི་གུ་རུ་མཚན་བརྒྱད་ཀྱི་སྨན་སྐུ་བྱིན་ཅན་རྣམས་བཤིག་དོགས་ཀྱིས་དེ་སྐབས་ཀྱི་རྩེ་གྲྭ་རྣམས་ནས་དཔལ་ཁུད་མཚོ་ཞེས་པར་བསྐུར་བ་ལས་གུ་རུ་ཤཱཀྱ་སེང་གེའི་སྐུ་དེ་བཞིན་ཐུབ་སྐུ་ཡིན་རྒྱུར་བྱས་ཏེ་ལུས་པ།
བྱིན་ཅན་དེ་ཉིད་གཙོ་བོར་བཞུགས་པའི་ནང་གཟུངས་དེ་ཉིད་ཀྱི་གདུང་རུས་བཏུལ་བ་ལ་སྤར་བའི་སྣང་བརྙན་སོགས་རིང་བསྲེལ་རྣམ་བཞིས་ཕྱུར་བུར་བཀང་བ་དང༌།
བདག་མོའི་ནང་རྟེན་གསེར་ཟངས་ཀྱི་ཨརྱ་ཏཱ་རེའི་སྣང་བརྙན་སྐུ་ཚད་གོང་འདྲ་དང༌། རྩེ་ཆོས་ན་བཞུགས་ཤིང༌། གདུང་སྲས་ཟུང་གི་ནང་རྟེན་ཐུབ་སྐུ་སོགས་རིན་ཆེན་སྒང་ན་བཞུགས་པ་རྣམས་རབ་གནས་ཀྱང་ལེགས་པར་ཟིན་པ་དང༌།
སྐུ་ཆས་རྣམས་ཀྱང་ཕལ་ཆེར་རྩེ་བླ་སོགས་སུ་སྦྱོར་འཇགས་

དང༌། ལོ་དུས་དགོངས་རྫོགས་ཁུ་དབོན་རིན་པོ་ཆེ་གསང་བའི་བདག་པོ་དང་ལྷན་ཅིག་ཏུ་དབོ་ཟླའི་ནང༌། རྩེ་ཆོས་གྲྭ་ཚང་ཚོགས་ཆེན་ནས་དཔལ་ཆེན་རྡོ་རྗེ་གཞོན་ནུའི་སྒྲུབ་མཆོད་ཞག་བདུན་དུས་ཆེན་ཉིན་འདི་གའི་མཆོད་ཕྲེང་རྣམས་དེ་སྦྱོར་གྱིས་ཞབས་སྐོར་སོགས་རྒྱས་པར་མཛད་པ་དེ་དུས་ཀྱང་ཆག་མེད་ཚུགས་སོ།
།ཞེས་པ་རྣམས་ཀྱི་མཆེད་ཟླ་གཅུང་པོ་ངག་དབང་ལྷུན་གྲུབ་རྒྱལ་མཚན་གྱི་རྣམ་ཐར་སྒྲོ་སྐུར་བྲལ་བ་རགས་འདུས་སོ།
།༥ འཇམ་དབྱངས་ཐུབ་བསྟན་བཟང་པོ།མཆེད་ཟླ་གཅུང་པོ་གདུང་སྲས་འཇམ་དབྱངས་ཐུབ་བསྟན་བཟང་པོ་ནི། ཡབ་རྗེ་རྡོ་རྗེ་འཆང་དགུང་གྲངས་སོ་དྲུག་ཏུ་ཕེབས་པ་ས་སྐྱོང་ཞེས་པ་ཤིང་བྱ་རྟ་ཟླའི་ཚེས་བཅོ་བརྒྱད་ལ་ཡུམ་ལྷ་ཆེ་བ་དེ་ཉིད་ལ་བལྟམས།
ཡབ་རྗེ་མཆོག་ནས་འཇམ་དབྱངས་ཐུབ་བསྟན་བཟང་པོ་འཇིགས་བྲལ་བདུད་འདུལ་དབང་གི་རྒྱལ་པོ་ཞེས་མཚན་གསོལ་ཏེ། བརྟན་བཞུགས་ལྗགས་རྩོམ་དང་འཁྲུངས་བསངས་བཅས་ཟབ་ཏུ་མཛད་ཅིང༌།
གཞོན་ནུའི་དུས་ནས་བཟུང་འཆད་པ་དང་རྩོམ་པ་ལ་ཐོགས་པ་མི་མངའ་ཞིང་འབྲི་ཀློག་སོགས་བརྡ་བསྟན་པ་ཙམ་གྱིས་མཁྱེན་པ་དང༌། ཡབ་རྗེ་མཆོག་ནས་རྡོ་རྗེ་ཕུར་པའི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ་བསྩལ་ཏེ།
དགུང་གྲངས་བདུན་པར་རྩ་རྒྱུད་བརྟག་གཉིས་རྒྱུགས་འབུལ་གྱིས་རྒྱུད་འདོན་ཟབ་མའི་ཚོགས་དབུར་ཕེབས་ཤིང༌། དེ་བཞིན་དགུ་པར་ཕུར་སྒྲུབ་ཚོགས་དབུས་དང་གར་འཆམ་

སོགས་ཀུན་གྱི་ཡིད་འཕྲོག་པར་མཛད། གཞན་ཡང་ཡབ་མེས་གོང་མའི་ཕྱག་ལེན་བཞིན། ཀྱཻ་རྡོ་རྗེ་སོགས་རྒྱུད་སྡེ་ཁག་གི་རྒྱུགས་སྤྲོད་ཚོགས་ཕེབས་སོགས་མཐར་ཕྱིན་པར་མཛད་ནས། དགུང་གྲངས་བཅུ་གཅིག་པར་བཀའ་འབྲེལ་བཞིན་ངོས་རང་ནས་མཆོད་ཐེངས་བཞི་པའི་སྐབས་གདུང་སྲས་གཅུང་པོ་ཉིད་དང༌།
ཆོས་སྡེ་ལྷོ་བྱང་ཆོས་ལྷུན་པ། མདོ་སྨད་རི་ཁུད་པ། ཟུར་སྦུག་ལྷ་འབྲི་བ་སོགས་བདུན་ཅུ་སྐོར་ལ། འཇིགས་བྲལ་རྣལ་འབྱོར་དབང་ཕྱུག་གི་བཞེད་གཞུང༌།
རྒྱལ་གསུང་མདོ་རྒྱུད་ཐམས་ཅད་ཀྱི་སྙིང་པོ། གསུང་ངག་རིན་པོ་ཆེའི་ཚོགས་བཤད་མཁན་ཆེན་ངག་དབང་ཆོས་གྲགས་ཀྱི་ཡིག་སྟེང་ནས། སྔོན་འགྲོ་སྣང་གསུམ་ཁྲིད་དང་ཆོས་འབྱུང་ཁོག་ཕུབ་སོགས་ཀྱི་བཤད་པ་བླ་བརྒྱུད་རྣམ་ཐར་འཇམ་མགོན་ཨ་མེས་ཞབས་ཡན་གྱི་རྣམ་ཐར།
བརྒྱུད་པའི་ཁྱད་པར་ཉམས་ལྡན་གྱི་སེམས་བསྐྱེད་ཆེན་མོ་ལྷ་ཆེན་ཕུར་ཁང་དུ་གོས་སྐུ་དང༌། གསུང་ངག་བླ་བརྒྱུད་ཚེམ་གྲུབ་པའི་གོས་ཡོལ་ཆེན་མོ།
ཞལ་དབྱེ་བ་སོགས་ཟབ་མ་དང་བཅས། དེ་ཉིད་སློབ་མ་རྗེས་འཛིན་བཅས་ངོས་རང་ནས་བསྙེན་པ་ཁ་གསོ་ཞག་བདུན་སློབ་མ་རྣམས་ནས་བསགས་སྦྱངས་ཀྱིས་ཉམས་ལེན། དེ་ནས་རྒྱུ་དུས་ཀྱི་དབང་རྡུལ་ཚོན་གྱི་དཀྱིལ་འཁོར་དུ་ཕྱག་ཆ་དང་མཆོད་ཆས་ཟབ་པ་ཆོག་གྲ་དང་བཅས་ཕུལ་བ་དང༌།
དེའི་སང་ནས་རྒྱུད་གསུམ་སྔོན་འགྲོ་རྣམས་དང༌། དངོས་གཞི་ལྟ་ཁྲིད་སྐབས་དམ་ཚིག་རྣམ་བཤད་བུམ་དབང་གི་བསྐྱེད་རིམ་སྐབས་ཕྱི་ནང་བསྐྱེད་རིམ་རྣམ་བཤད་རྣམས་ཀྱང་མཁན་ཆེན་ངག་ཆོས་གསུང་བཞིན་དང༌།
ལམ་དུས་ཀྱི་

དབང༌། གསང་དབང་སྔོན་འགྲོ་བདག་མེད་མའི་བྱིན་རླབས། འདུས་པ་ཐོག་མཐའ་བར་གསུམ་གྱི་ཁྲིད་དང༌། ལམ་ཟབ་ཕྱི་ནང་དང༌། རྟེན་འབྲེལ་སྲུང་བའི་བྱིན་རླབས། སྒྲུབ་པ་ལུང་སྦྱིན། གསང་བཅུའི་ས་འདེབས། གསུང་ངག་གླེགས་བམ་པོད་སེར་མའི་ལུང་སོགས་ཕུལ།
གཞན་ཡང་སྤྱི་བཀའ་བ་རི་བརྒྱ་རྩའམ་སྒྲུབ་ཐབས་བརྒྱ་རྩའི་ལྷ་ཚོགས་རྣམས་ཀྱི་རྗེས་གནང༌། རྗེས་གནང་ཟུར་བཀའ། ལོ་གྱོན་མ། རྣམ་རྒྱལ་རྣམ་འཇོམས།
སེང་གེ་སྒྲ། སྨན་བླ་མཆེད་བདུན། ཕྱག་ན་རྡོ་རྗེ་འབྱུང་འདུལ། གུར་དྲག་རྟ་ཕྱག་ཁྱུང་གསུམ། བཅུ་གཅིག་ཞལ། སྨེ་བ་བརྩེགས་པ། ཐུབ་དབང་གནས་བཅུ་རྣམས་ཀྱི་རྗེས་གནང༌། གུར་མགོན་ཁྲོ་བཅུ། ལྷ་བརྒྱད།
ཞལ་བཞི་བསྙེན་དུས། དུར་བདག དཀར་བདུད་རྣམས་ཀྱི་རྗེས་གནང་གྲྭ་ཚང་ཅན་དང། ཕྱག་ན་རྡོ་རྗེ་གོས་སྔོན་ཅན་རྣམ་སྲས་རིགས་ཅན་བཅོ་ལྔ། དམར་པོ་སྐོར་གསུམ། གྲ་སྔོན་ཛམ་དམར། ཛམ་སེར་ནག་སོགས་ཀྱི་རྗེས་གནང་སོགས་དང༌།
ལུང་ལ་ཆོས་སྤྱོད་རབ་གསལ། བརྒྱུད་འདེབས་ཆེན་མོ། རྩ་རྒྱུད་བརྟག་གཉིས། དགེས་རྡོར་མངོན་དཀྱིལ། རྡོ་རྗེ་ཕུར་པའི་སྒྲུབ་ཐབས་རྒྱས་བསྡུས། ཕུར་དཀྱིལ། ཀུན་རིག ཚེ་ཆོག་རྣམས་ཀྱི་མངོན་དཀྱིལ།
གཏོར་མ་བརྒྱ་རྩ། ཆབ་ཀླུ། འབྱུང་བཞི་གཏོར་མ། བརྒྱ་བཞི། སེང་སྒྲའི་གདོན་སྒྲོལ་ཆོ་ག རབ་གནས་དོན་ལྷུན་མ། གུར་དྲག་འཕྲིན་གཞུང༌། གཏོར་བསྔོ་ཆེན་མོ། བསྐང་གསོ་འགོ་ལུགས།
ཆོས་ཉིད་མ། བསྟོད་སྙིང༌། བསྐང་བ། ཕུར་

བཟློག དྲུག་ཅུ་མ། བསངས་དཔེ་ཆེན་མོ། རྣམ་རྒྱལ་སྟོང་མཆོད། རི་ཁྲོད་མ་དང༌། རྣམ་འཇོམས་བུམ་ཆོག གཏོར་ཆེན་རྣམས་ཀྱི་ལུང་སོགས་ལྷ་སྤར་བཞིན་དང༌། གྲོལ་ཉིན་ཚེ་དབང་གྲུབ་རྒྱལ་མ། དེ་ནས་ཕུར་དབང་སྟོད་ལས།
སྨད་ལས། ཐམས་ཅད་རིག་པ་དང༌། ཚེ་དཔག་མེད་ལྷ་དགུའི་དབང་ཆེན་སོགས་ཕུལ། ཡབ་རྗེ་རྡོ་རྗེ་འཆང་སྐུ་མཆེད་དྲུང་ནས་སྔ་ཕྱི་ཆོས་གསན་པ་རྣམས་རགས་ཙམ་བཀོད་ན། ཡབ་རྗེ་རྡོ་རྗེ་འཆང་ལས་གོང་དུ་བརྗོད་པ་བཞིན་ཕུར་དབང་སྟོད་ལས་བྱང་ཆུབ་སྒྲུབ་དབང་དང༌།
སྨད་ལས་དྲག་པོ་སྒྲོལ་དབང༌། སྣུབས་ལུང་བྱད་གྲོལ། ཚེ་དབང་བླ་མ་ཞི་ཁྲོ། རྟ་ཕྱག་ཁྱུང་གསུམ། རྟ་མགྲིན་ཡང་གསང་དབང་ལེ་ལག་བཅས།
རྩི་དམར་སྲོག་གཏད། དམར་པོ་སྐོར་གསུམ་ལོགས(སོགས)གསན། ཁུ་དབོན་རིན་པོ་ཆེ་གསང་བའི་བདག་པོའི་དྲུང་ནས། ཚེ་དབང་དང༌། མགོན་དཀར་དང༌། རིག་བྱེད་མའི་དབང༌། འབྱུང་འདུལ་རྗེས་གནང་སོགས་གསན།
དེ་ནས་རིང་མིན་ཤིང་ལུག་དགུན་དགེས་རྡོར་གཞི་བསྙེན་དཔོན་སློབ་བསྟན་པ་རིན་ཆེན་བཅས་སྒྲོལ་སྟེང་ཡབ་རྗེ་པད་འདུལ་གྱི་གཟིམ་ཕུག་ཏུ་གནང་ཞིང༌། མེ་སྤྲེལ་ལོར་གཏོར་བཟློག་ཁག་སོགས་བསྙེན་སོང་རྒྱུགས་སྤྲོད་རིགས་གནང་ཞིང༌།
ལོ་དེའི་དགུན་དབུས་ཕེབས་སུ་ཕེབས་ཚུལ་གོང་ཡབ་རྗེ་མཆོག་གི་རྣམ་ཐར་སྐབས་བཞིན་དང༌། དེ་ནས་ས་ཕག་ལོར་འཇམ་དབྱངས་ས་པཎ་གྱི་ཆོས་ཁྲི་འདི་ལ་ཡབ་མེས་གོང་མ་རྣམས་ཁྲི་འདོན་གྲུབ་ན་མ་གཏོགས་བཞུགས་སྲོལ་མེད་ཅིང༌།
གལ་ཏེ་ཁྲོམ་དབང་སོགས་

གནང་དགོས་སྐབས་ཆོས་ཁྲིའི་མདུན་དུ་ཁྲི་དང་ཁད་མཉམ་པའི་འབོལ་བརྩིགས་ཏེ་གནང་སྲོལ་ཡང༌། དེ་ཉིད་བཀའ་གྲོལ་བ་ཡིན་ཤག་ལ་ཁྲི་ཁར་བཞུགས་ཏེ། དབང་གནང་བ་སྐད་ཙམ་ལ་ཡབ་རྗེ་རྡོ་རྗེ་འཆང་དག་ཞིང་དུ་ཕེབས་པ་གསན་འཕྲལ་འཕྲོ་འཇོག་གནང་དགོས་སོགས།
འགྲོ་མགོན་དབང་སྡུད་སྙིང་པོའི་རྣམ་ཐར་ཞལ་གསུང་མར། ལུགས་མི་རྒྱུག་པའི་སྒོ་གཅིག་དེ་ནས་དོད། ཅེས་སོགས་གསུངས་པ་ལྟར་དེ་བཞིན་ཆོས་ཁྲིར་ཁྲོམ་དབང་ཐོག་མ་བཅས།
འཕྲལ་ཕུགས་ཀྱི་རྟེན་འབྲེལ་ཤིན་ཏུ་ཉེས་པ་ཞིག་བྱུང་སོང༌། དེ་ནས་ལོ་གཅིག་ཁྲི་པའི་ལས་མཇུག་ལོ་གཅིག་ཞུ་གནང་གིས་ངེས་བསྐྱོད་བྱ་དགོས་རྣམས་ངོས་རང་སུ་བྱུང་ནས་བྱས། འོན་ཀྱང་ཕུར་སྒྲུབ་དུས་མདོས་སློབ་དཔོན་སོགས་དཀའ་ལས་ཁག་པ་རྣམས་ཕལ་ཆེར་ངོས་ཀྱིས་བྱས།
འདི་ལོ་གདུང་སྲས་གཅུང་པོ་ཉིད་ནས་ཕུར་སྒྲུབ་བཤད་ལས་གནང་བ་ཟབ་མའི་སློབ་དཔོན། ངོས་དང་དབུ་ཆེ་བསོད་བཟང་ནས་བྱས།
དེ་ནས་གུར་མགོན་གྱི་དབང་ལུང་ཁྲིད་གསུམ་སློབ་དཔོན་ལ་དམར་བསྟན་པ་རིན་ཆེན་ནས་ཕུལ་ཞིང༌། ཞལ་བཞི་པའི་ཆོས་སྐོར་རྣམས་བདེ་གླིང་དབུ་བྱེད་ཆོས་ཕུན་ཚོགས་ནས་ཕུལ་ཚོད་བཅས། ལས་རིམ་རྣམས་རིམ་པར་ཐོགས་མེད་གནང་སོང་ཞིང༌།
གྲུབ་མཚན་སོགས་ཡོང་བ་གཞིར་གྲུབ་ཀྱང་གོ་ཐོས་ཆེར་མ་བྱུང༌། དེ་ནས་ལྕགས་གླང་ལོ་ནང་གདུང་སྲས་འཇམ་བཟང་མཆེད་དངོས་དབང་མ་ཡུམ་མཆོག་བཅས་ལྷ་ལྡན་དུ་ཕེབས་ཏེ།
བཞུགས་མཚེར་རྡོ་རིང་དུ་ལོ་གཅིག་ཙམ་བཞུགས་ཤིང༌། གཞུང་ས་མཆོག་ནས་གདུང་སྲས་རྣམས་

ལ་ཐོབ་པའི་སྣེ་ཤན་རྩེ་དྲུང་དུ་ད་ལྟའི་མཁན་མགྲོན་ཆེན་མོ་བ་སེ་གྲོང་གཡུལ་སྨད་པས་ཟུར་བཟོས་སོགས་གདུང་སྲས་རྣམས་ཀྱི་ལམ་བཞིན་ཟབ་ཏུ་བསྩལ། མཇལ་ཕྱག་དང་གཟིམ་ཆུང་མཇལ་ཁར་གྲགས་པ་སོགས་རིམ་ཞུ་མཛད།
མཛད་ཆེན་ཁག་སོགས་ལའང་བརྡ་ཐོ་འབྱོར་རེ་བཞིན་ཕེབས་སྐད་དང༌། གོང་ས་རྒྱལ་དབང་ཐམས་ཅད་མཁྱེན་ཅིང་གཟིགས་པར་གཙུག་ཕུད་འབུལ་གནང་གིས། ཆོས་གོས། ལྷུང་བཟེད། གདིང་བ་སོགས་བཅས་ཞབས་འབྲིང་དུ་མཛོད་པ་དམ་ཆོས་ལྷུན་གྲུབ་སོགས་ཞུ་མཁན་མང་དག་བཅས་ནོར་གླིང་གྲུ་འཛིན་ཕོ་བྲང་དུ་དགེ་ཚུལ་གྱི་བསླབ་སྡོམ་ཡང་དག་པར་བཞེས་ཏེ་མཚན་བརྗེ་སྐབས་སྔར་གྱི་སྟེང་དུ་མཁན་པོའི་མཚན་ཟུར་འཇམ་དབྱངས་ཐུབ་བསྟན་བཟང་པོ་དང༌།
ཆོས་སྡིང་པར་ཐུབ་བསྟན་ཐུབ་དབང་ཞེས་བསྩལ། གཞུང་ཞབས་ཀྱང་མང་དུ་གནང་ཞིང་གསེར་ཅན་དགོན་འཛིན་སྤྲས་དང་བཅས་པ་ཁ་འཛིན་གཏན་འཇགས་བཀའ་ལག་བཅས་ཞུས་བསྩལ་བྱུང་བ་བཞིན།
ཆུ་ཡོས་སྟོན་རྩིས་བཞེས་སོགས་གནང་བ་ཡུམ་སྲས་རྣམས་གསེར་ཅན་དུ་ཕེབས་པ་ཡུམ་མཆོག་དེར་བཞུགས་ཀྱིས། གདུང་སྲས་ཟུང་ཞབས་དྲུང་བསྟན་པ་བཅས་ཁྱུག་ཙམ་འདིར་ཕེབས་བྱུང་བ་དང༌། དེ་ནས་གདུང་སྲས་འཇམ་དབྱངས་བཟང་པོ་གང་ཉིད་གསེར་ཅན་དུ་ཕེབས་ཤིང༌།
འབྲུག་ལོ་ནང་ཡུམ་སྲས་རྣམས་འདིར་ཕེབས་སྒྲོལ་སྟེང་གཟིམ་ཁང་གསར་པ་དང་དགུན་ན་རྩེར་བཞུགས་མུ་ནས་གདུང་སྲས་ཉིད་སླར་ཡང་ལྷ་ལྡན་དུ་ཕེབས་ཏེ་བསྟན་གླིང་དུ་བཞུགས།
གཞུང་ཞབས་དམག་བཟློག་སྐབས་ཅུང་ཟད་འཚུབ་རྟགས་ཀྱང་

བྱུང་ཞིང༌། ཕུན་ཕོས་བདག་ཁྲི་དབུས་ཕེབས་སྐབས་བཅས་སྣེ་འཛོམ་བྱུང་འདུག་པ་དང༌། དེ་ནས་གསེར་ཅན་དུ་ཡུམ་སྲས་རྣམས་བཞུགས་ཏེ། དགོན་པ་ཉམས་གསོ་ཨར་ལས་སོགས་ཀྱི་ཐུགས་བྲེལ་གདུང་སྲས་ནས་བཀའ་ཆོས་ཀྱང་མང་དུ་གནང་ཚོད་འདུག་ཅིང༌།
དེ་ནས་མེ་རྟ་ལོ་སོགས་འདིར་བཞུགས་ཡོད་པ་དང༌། འདི་ལོ་ས་ཆེན་ཀུན་བློས་སེར་འདུའི་ཞབས་སྐོར་སྐབས། བེར་ཤེར་ཡོན་ཏན་རྒྱ་མཚོ་དུང་མཁན་གྱིས་ཆོས་དུང་ཡིད་བཞིན་ནོར་བུར་དུས་རྟགས་ལྟ་བུ་ཇི་ལྟར་ཡིན་རུང་བཙུན་ཆུང་ཞིག་ནས་ཕྱེ་ཕུར་སྒྲོག་ཤིང་འགྱེལ་རྐྱེན་དུ་ཤོག་ལ་ཅུང་ཟད་སྐྱོན་པར་བྱུང་བ་དེ་སྐབས་མཆེད་ཟླ།
གདུང་སྲས་མཆོག་ཀྱང་འདིར་བཞུགས་ཀྱིས་བརྟག་ཞུས་ལ་དམ་སེལ་གྱི་སྐྱོན་ཡིན་པ་གསུངས་པ་བཞིན་དེ་རང་ཡིན་འདྲ་བ་དང༌།
འདི་ལོ་རིལ་སྒྲུབ་ཟབ་མ་དང༌། ཕུར་སྒྲུབ་སློབ་དཔོན་ཐོག་མ་གནང་ཞིང༌། དགུན་དུས་མདོས་སློབ་དཔོན་སོགས་མཛད། མེ་ལུག་དབྱར་འདི་གར་རི་ཁུད་སྤྲུལ་སྐུ།
ཆོས་སྡེ་ལྷོ་བྱང༌། ཟུར་སྦུག རི་ཁུད་ལྷ་འབྲི། གྲྭ་རྒྱུན་སོགས་དྲུག་ཅུ་སྐོར་ལ་འཕགས་ཡུལ་གྲུབ་ཐོབ་ཡོངས་ཀྱི་གཙུག་རྒྱན་འཇིགས་བྲལ་དཔལ་ལྡན་ཆོས་སྐྱོང་གི་བཞེད་གཞུང༌།
མདོ་རྒྱུད་བསྟན་བཅོས་ཐམས་ཅད་ཀྱི་བཅུད་ཕྱུང་བ་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་གོང་མ་རྣམས་ཀྱི་ཐུགས་དམ་ཉམས་སུ་བཞེས་ཏེ་གྲུབ་པའི་གོ་འཕང་མཐོན་པོར་གཤེགས་པའི་གདམས་པ།
ཐུན་མོང་མ་ཡིན་པ་ཚོགས་སློབ་གཉིས་ལས་ཚོགས་བཤད་མཁན་ཆེན་ངག་ཆོས་ཀྱི་ཡིག་སྟེང་ནས་སྔོན་འགྲོ་སྣང་

གསུམ་དང༌། སེམས་བསྐྱེད་ཆེན་མོ་སློབ་མ་རྗེ་འཛིན། བསྙེན་པ་ཁ་གསོ། དེ་ནས་སློབ་མས་བསགས་སྦྱངས། དངོས་གཞི་རྒྱུ་དབང་རྒྱུད་གསུམ་སྔོན་དངོས་རྗེས་གསུམ་ཚང་མ། ལམ་དབང་དང༌། བདག་མེད་མའི་བྱིན་རླབས་སོགས་དང༌།
གཞན་ཡང་གྲུབ་བརྒྱའི་རྗེས་གནང༌། ལོ་གྱོན་མ། རྣམ་རྒྱལ་འཇོམས། ཁྲོ་མོ་སྨེ་བརྩེགས་གནས་བཅུ་སྨན་བླ་མཆེད་བདུན་སོགས་རྗེས་གནང་ཟུར་བཀའི་རིགས་མང་བ། གུར་མགོན་ལྷ་བརྒྱད། ཞལ་བཞི།
དུར་བདག། དཀར་བདུད། རྣམ་སྲས། ཛམ་སེར་ནག་སོགས་ཀྱི་རྗེས་གནང༌། ལུང་ལ་སྣང་གསུམ་སྐབས་བླ་མའི་རྣམ་ཐར་རགས་འདུས་དང༌། གཞན་ཡང་ཆོས་སྡེ་ལྷོ་བྱང་ཉེ་མཁོ་རྣམས་ཀྱི་ལུང་སོགས་གནང་ཡོད་དམ་སྙམ་ཞིང༌།
ལོ་འདིར། དགུན་གཞུང་ཞབས་དྲང་སྲོང་ལོག་ཏྲི་པ་ལའི་གཏོར་བཟློག་སོགས་གནང༌། ལོ་འདིའི་སྔོན་ཙམ་ནས་གསེར་ཅན་པས་རྩོད་གླེང་གི་འགོ་ཚུགས། ལྕགས་བྱི་ལོ་གུ་ཎ་སྤྲུལ་སྐུ་ཕྱོགས་ལས་རྣམ་རྒྱལ་སོགས་ཆོས་གྲྭ་ལྷོ་བྱང་རྣམས་ལ་ལམ་འབྲས་གཉིས་པ་གནང་ཞིང༌།
གུ་ཎ་སྤྲུལ་སྐུ་མཆོག་ནས་འཇིགས་བྱེད་ཆོས་སྐོར་དང༌། མཁའ་སྤྱོད་སྐོར་གསུམ་སོགས་གསེར་ཆོས་སྐོར་ཕལ་ཆེ་བ་གསན་ཅིང༌། བདག་ཁྲི་འཇམ་དབང་མཆོག་ལས་དམར་པོ་སྐོར་གསུམ་བེའུ་ལུང་སོགས་གསན་ཚུལ་འདུག
ལྕགས་ཕག་ལོ་ཀ་སྦུག་ཏུ་གོང་ས་ཐམས་ཅད་མཁྱེན་པར་མཇལ་ཕྱག་དང༌། རྒྱ་གར་རྡོ་རྗེ་གདན་བལ་ཡུལ་མཆོད་རྟེན་རྣམ་གསུམ་སོགས་སུ་གཞུང་ཞབས་མང་དུ་གནང་ཞིང༌།
ཆུ་བྱི་ཆུ་གླང་སོགས་ལ་དབུས་ལྷོ་

བྱང་ནཱ་ལེནྡྲ་སོགས་བཅོ་བརྒྱད་ཁྲི་ཆེན་ལས་ལམ་འབྲས་སློབ་བཤད་གསན་འདུག་པ་འདི་ཙམ་ལ་ཡིན་ནམ་སྙམ་ཞིང༌། ལྷ་ལྡན་དུ་བསྟན་གླིང་དུ་བཞུགས་ཏེ་གཞུང་ཞབས་འགའ་ཞིག་གནང་སྐད་འདུག དེ་ནས་འདི་གར་ཕེབས་ནས་བསྟན་གླིང་ཕྱག་རོལ་གྲས་ད་ལྟའི་ཟབ་རོལ་འདི་སོགས་ཆོས་བྱང་དུ་སྦྱོར་འཇགས་གནང་ཞིང༌།
ཤིང་ཡོས་དབོ་ཟླའི་ཚེས་བཅུ་ལ་མ་ཡུམ་འཆི་མེད་ཚེ་དབང་རིག་འཛིན་དཔལ་གྱི་ལྷ་མོ་དེ་ཉིད་དགུང་གྲངས་དྲུག་ཅུ་རེ་བཞིའི་སྟེང་དགོངས་པ་རྫོགས་པ།
གཤེགས་རྫོང་དགོངས་རྫོགས་དངོས་གཞི་སྒྲོལ་སྟེང་རང་ནས་མཛད་ཅིང༌། ངོས་རང་ལ་ཡང་བྱང་བུ་ལམ་སྟོན་སོགས་སྩལ་བ་མཚན་བྱང་སྲེག་སྦྱངས་སོགས་ཇི་ལྟར་གསུངས་པ་བཞིན་གསེར་ཆོས་ནཱ་རོ་མཁའ་སྤྱོད་མའི་ཆོ་ག་དང་འབྲེལ་ཞུས་ཁུལ་དང༌།
དགུང་ཞག་རིང་ངོས་རང་ནས་མཁའ་སྤྱོད་མའི་ཆོ་ག་ཉིན་ལྟར་བགྱིས་ཏེ། ཨོཾ་གསུམ་མའི་སྔགས་ལྔ་བརྒྱ་རེ་དང་བུམ་བསྐྱེད་ལ་ཕྲེང་འཁོར་རེ་ཆག་མེད་བགྱིས་པ་དང༌།
ལྷ་ཁང་རྣམས་སུ་སྣ་ལྔའི་མཆོད་པ་བརྒྱ་ཚར། ཚོགས་ཆེན་དུ་ཐམས་ཅད་རིག་པའི་ཆོ་ག་ཞུས་པ་དང༌། དངོས་གཞི་སྒྲོལ་སྟེང་ནས་སྤུར་དྲུང་དུ་ཐུགས་དམ་འཛིན་མི་དང༌།
ཀུན་རིག་མཁའ་སྤྱོད་མ་སོགས་ཀྱི་ཆོ་ག་གཏོང་མཁན་བཞི་གྲ་རེ་སོགས་དང༌། སྤུར་ཞུ་རིན་སྒང་དུ་ལྷ་ཆེན་མཁན་པོ་སོགས་ནས་མཛད་པ་དང༌། དེ་ཉིད་སྣ་ལྔའི་སྟོང་མཆོད་དང༌། ཚོགས་ཆེན་ལ་མང་ཐུག་འགྱེད།
ངན་སློང་སྦྱིན་གཏོང་དགུང་ཞག་ནམ་རྫོགས་བར་ལྷོ་བྱང་ཚོགས་ཡོངས་ནས་ཐམས་ཅད་རིག་པའི་ཆོ་ག དགུང་ཞག་རྫོགས་ཉིན་གོང་

འདྲ་སོགས་དང༌། གཞན་ཡང་གོང་ས་ཡས་བྱིན། འདི་གའི་བླ་ཁག་སོགས་ལ་བསྔོ་རྟེན་སྤམ་མཐོ་བ། ཕྱོགས་དགོན་རིས་མེད་ཀྱི་སྡེ་རྣམས་སུ་མང་བསྐོལ་སོགས་དང༌། ནང་རྟེན་སྒྲོལ་མ་འཇིགས་པ་བརྒྱད་སྐྱོབ་ཀྱི་སྣང་བརྙན་གསེར་ཟངས་ལས་གྲུབ་པ་གསར་བཞེངས་སོགས།
ཞིབ་པར་དེ་སྐབས་ཀྱི་དགོངས་རྫོགས་སྒྲུབ་ཐོ་ཟུར་ཡོད་འདུག་པ་ལས་ངོས་རང་ལ་ནི་གོ་བསྡུར་སོགས་གང་ཡང་གནང་མ་བྱུང་བས་རྒྱུས་མངའ་དང་ཐེ་ཚོགས་གང་ཡང་མེད་ཅིང༌།
གཞན་ཡང་དགོངས་རྫོགས་སྒྲུབ་པར་དབུས་ནང་ངོས་ལ་རྗེ་བཙུན་དངོས་དབང་ལ་ཕེབས་ཅིང༌། མེ་སྦྲུལ་ལོ་ནང་གདུང་སྲས་མཆོག་དང་བཙུན་མོ་བཅས་གཉིས་ཆར། རྒྱ་གར་ཕྱོགས་ལ་ཕེབས་ཏེ། རྡོ་རྗེ་གདན།
རྩྭ་མཆོག་གྲོང༌། བྱ་རྒོད་ཕུང་པོའི་རི་སོགས་ལ་མཆོད་འབུལ་དང་གནས་བསྐོར་བཅས་པར་ཕེབས་སོང༌། གཞན་ཡང་ལོ་ཁམས་མ་ངེས་པ་ལྷོ་རོང་གཞུང་འབྲུག་སྤ་གྲོར་ངོས་དང༌། འགོ་ཡུལ་སྟོད་གསུམ་ངོས་ཚར་ཁ་ཤས་གདན་ཞུས་ཀྱིས་འགྲོ་དོན་སོགས་ལ་བྱོན་པར།
ལྷ་རྟེན་དང་མཚོ་སོགས་ལ་བསངས་གསོལ་ཁྲུས་གསོལ་རབ་གནས་སོགས་མཛད་པ་ནས་བཟུང༌། མཚོ་རྣམས་ལུད་ཅིང་རྒྱས་ཏེ། ལོ་ཕྱུགས་ལེགས་པ་སོགས་སྙན་པའི་གྲགས་པས་ཁྱབ་པ་བྱུང་ཞིང༌།
གཞན་ཡང་འདར་གྲགས་ཅན་སོགས་སུའང་ལམ་འབྲས་སློབ་བཤད་དབང་ཆོས་མང་དུ་གནང་ཞིང༌། གནས་གསར་འགུར་ལང་པའི་མཁན་ཟུར་ལས་ཤངས་ཆོས་ནི་གུ་ཆོས་དྲུག་སོགས་གསན་པ་དང༌། ངོར་ཨེ་ཝཾ་ཆོས་ལྡན་དུ་ཁང་གསར་མཁན་པོ་སྐུ་མཆེད་དང༌།
ཀླུ་ལྡིང་རྒྱལ་

སྲས་སོགས་ནས་བདེ་མཆོག་ལུ་ནག་དྲིལ་གསུམ། བོང་ཞལ་གསང་འདུས་ལུགས་གཉིས། ཀྱཻ་རྡོ་རྗེ་བཀའ་བབས་བཞི་སོགས་དབང་ཀ་དང༌། ལུང་ཡང་མང་དུ་གསན་པ་དེ་དག་ཀྱང་གསན་ལོ་ཙམ་དུ་མ་ལུས་པར། རང་དོན་ཐོས་བསམ་སྒོམ་གསུམ་དང༌།
གཞན་དོན་འཆད་རྩོད་རྩོམ་གསུམ་གྱི་སྒོ་ནས་རྒྱལ་བསྟན་རིན་པོ་ཆེ་ཕྱོགས་བརྒྱར་སྤེལ་བར་མཛད་པའི་དང་པོ་ཐོས་བསམ་ཇི་ལྟར་མཛད་ཚུལ་གོང་གསེབ་ཚགས་རྣམས་སུ་རིམ་པར་སོང་ཞིང༌། སྒོམ་སྒྲུབ་ཇི་ལྟར་ཡིན་པ་ནི།
ཀྱཻ་རྡོ་རྗེ། རྡོ་རྗེ་ཕུར་པ། གུར་ཞལ་རྣམས་ཀྱི་བསྙེན་པ་མཐར་ཕྱིན་པར་མཛད་ཅིང༌། གཞན་ཡང་མ་ཅིག་གྲུབ་པའི་རྒྱལ་མོའི་ལུགས་ཀྱི་ཚེ་དཔག་མེད་དང༌། རྗེ་བཙུན་རིག་བྱེད་མ་སོགས་ཀྱི་བསྙེན་སྒྲུབ་དང༌།
རྒྱུན་དུ་ཡང་གོང་གསལ་དེ་རྣམས་ཀྱི་བསྐྱེད་རྫོགས་ཀྱི་ཉམས་ལེན་བཟླས་བརྗོད་བཅས་ཆག་མེད་གནང་བ་དང༌། ཡི་དམ་ཆོས་སྲུང་རྣམས་ཀྱི་གཏོར་བསྔོ་བསྐང་འཕྲིན་སོགས།
མཁའ་འགྲོ་འདུ་བའི་དུས་སོགས་ལ་མ་ཆག་པ་དང༌། གཞན་གདུལ་བྱ་དོན་གཉེར་རྣམས་ལ་ཆོས་འཆད་དབང་ལུང་ཉམས་ཁྲིད་སོགས་དང༌། དེ་ལྟ་བུ་མེད་པའི་དུས་དཔེ་གཟིགས་སོགས་ཀྱི་ཕལ་ཆེར་དུས་འདའ་ཞིང༌། གཞན་དོན་འཆད་རྩོད་རྩོམ་གསུམ་ལས།
འཆད་པ་ཉི་མའི་འོད་ཟེར་གྱིས་གདུལ་བྱ་རྣམས་ཀྱི་བློ་གྲོས་གསལ་ཏེ། རྒྱལ་བསྟན་པདྨོའི་ཚལ་རབ་ཏུ་རྒྱས་པར་མཛད་པའི་ཚུལ་ཡང༌། སྔ་ཕྱིར་གསུང་ངག་ལམ་འབྲས་ཚོགས་བཤད་ཐེངས་གསུམ་དང༌།
གསང་ཆེན་སློབ་བཤད་ཐེངས་གཉིས་ཙམ་གསུངས་པར་གྲགས་པ་དང༌། གཞན་ཡང་ས་སྐྱ་པའི་

གསེར་ཆོས་བཅུ་གསུམ། ཁྱད་པར་མཁའ་སྤྱོད་སྐོར་གསུམ། ནཱ་རོ་མཁའ་སྤྱོད་མའི་གུར་མགོན་གྱི་ཆོས་སྐོར་རྣམས་ཀྱང་ཐེངས་ཁ་ཤས་གནང་ཚོད་དང༌། གཞན་ཡང་བདེ་མཆོག་ལུ་ནག་དྲིལ་གསུམ། གསང་འདུས་ལུགས་གཉིས།
ཐམས་ཅད་རིག་པ། མི་འཁྲུགས་པ། ཚེ་དཔག་མེད་ལྷ་དགུ་སོགས་ཀྱི་དབང་ཆེན་རྗེས་གནང་སྤྱི་བཀའ་སྒྲུབ་ཐབས་བརྒྱ་རྩ། ཟུར་བཀའི་རིགས་རྗེས་གནང་སོགས་མང་བ། ཚེ་རྟ་ཟུང་འབྲེལ། གྲུབ་རྒྱལ་མ། ལྕགས་སྡོང་མ་སོགས།
ཚེ་དབང༌། སྣུབས་ལུགས་བྱད་གྲོལ་སོགས་ཤིན་ཏུ་མང་བ་གནང༌། གཙང་སར་སྤྲུལ་སྐུ་སོགས་ལ། རྭ་ལུགས་རྡོ་རྗེ་འཇིགས་བྱེད་ཀྱི་ཆོས་སྐོར་ཡོངས་རྫོགས་གནང་ཞིང༌། རྩོད་པ་རྡོ་རྗེའི་མེ་ཆེན་གྱིས་རྒྱལ་བསྟན་ལ་སྨོད་པའི་ལོག་རྟོག་བསལ་ཚུལ་ཡང༌།
དེང་སྐབས་སྙིགས་མ་ལྔ་བདོ་བའི་དུས་ལ་དགོངས། རྩོད་པ་དངོས་སུ་མ་མཛད། འོན་ཀྱང་བརྩམས་ཆོས་མཛད་པ་རྣམས་སུ་དགག་སྒྲུབ་རྣམ་བཞག་ཅུང་ཟད་མཛད་པ་རྣམས་དོན་དུ་ངེས་དོན་གྱི་རྩོད་པར་སོང་བ་དང༌།
རྩོམ་པ་བདེ་ལེགས་ཀྱི་ཕྲེང་བས་རྒྱལ་བསྟན་མཛེས་པར་མཛད་པ་ཡང༌། ཡབ་རྗེ་སྐུ་མཆེད་སོགས་ཉིད་ཀྱི་དབུ་བླ་རྣམས་ཀྱི་གསོལ་འདེབས་རིགས་དང༌།
བརྒྱུད་འདེབས་སོགས་ཀྱི་ཞལ་སྐོང༌། སྒྲུབ་དཀྱིལ་དབང་རྗེས་གནང་ཆོག་ཁྲིགས་ནག་འགྲོས་སྐོར། བཀའ་སྲུང་རྣམས་ཀྱི་གསོལ་ཁ་གསེར་སྐྱེམས་མདོས་ཆོག་སོགས་མང་བ། ས་སྤོས་སྨན་སྤོས་སྦྱར་ཚུལ་ལག་ལེན་བྱས་ཆོག་མ་སོགས།
གསུང་ངག་སློབ་བཤད་ཀྱི་འཆད་ཐབས། དཔལ་ས་སྐྱའི་གདུང་རབས་བྱོན་ཚུལ་ཚིགས་བཅད་

མ་སོགས། གཞན་ཡང་ཆབ་ཤོག་སོགས་ཀྱི་སྐོར། གསུང་འབུམ་པོད་གཉིས་ཙམ་ལོང་ངེས་བཅས་ཀྱིས་མཁས་ཚུལ་དགུར་བཤད་པ་ལྟར་ན་མཁས་པའི་ཡོན་ཏན་དང༌། གཉིས་པ་བཙུན་པའི་ཡོན་ཏན་ནི། ལྷག་པ་ཚུལ་ཁིམས་ཀྱི་བསླབ་པ་རིན་པོ་ཆེ་མིག་འབྲས་ལྟར་བསྲུང་སྡོམ་ཚུལ་བཞིན་མཛད་པར་གང་བཞུགས་རྣམས་དང་ན་བཟའ་རྣམས་ལ་དྲི་བཟང་གིས་ཁྱབ་པ་དང༌།
བྱང་ཆུབ་སེམས་དཔའི་སྡོམ་པའང་སྐུ་ཚེ་དུ་མར་གོམས་པའི་ཤུགས་ཀྱིས། བྱམས་སྙིང་རྗེ་བྱང་ཆུབ་ཀྱི་སེམས་ལྷག་པར་སྦྱངས་ཤིང༌།
རིག་པ་འཛིན་པའི་སྡོམ་པ་ནི་སྣང་གྲག་རིག་གསུམ་ཐམས་ཅད་ལྷ་སྔགས་ཡེ་ཤེས་ཀྱི་རོལ་པར་འཆར་བ་སོགས་ཀྱང་སྐྱེས་སྦྱང་གི་ཤེས་རབ་ལས་རང་བཞིན་དུ་གྲུབ་པ་བཅས་དང༌།
གསུམ་པ་བཟང་པོའི་ཡོན་ཏན་ནི་དེ་ལྟར་ལམ་དུས་སུ་རྟག་པ་དང༌། སྦྱོར་བ་ལ་བརྩོན་པས་ལུང་དང་རྟོགས་པའི་ཡེ་ཤེས་ལ་དབང་བསྒྱུར་བ་རྣམས། གོང་གི་གསེབ་ཚགས་རྣམས་སུའང་ཅུང་ཟད་སོང་ཞིང༌།
གཞན་ཡང་ནང་གསོ་མགོན་ཁང་དུ་བསྟན་རིམ་ཞབས་བརྟན་ཞིག་སྣང་སྐབས་གཏོར་རླངས་ལས་ཁྲག་རྒྱུན་ནར་ནར་ཟག་པ་དང༌། ཀ་ལ་ལ་ཕྱི་མགོན་དུ་ཕེབས་སྐབས། དེའི་གཞི་བདག་གིས་བསུ་བ་གཟིགས་པ་དང༌། ཕྱོགས་དེར་གུ་རུ་རིན་པོ་ཆེའི་གསེར་ཟངས་ཀྱི་རྡོ་རྗེ་འཆང་གི་སྣང་བརྙན་ཆེ་ལེགས་དང༌།
ལམ་འབྲས་བླ་བརྒྱུད་འཇིམ་གྲུབ་སོགས་རྟེན་བཞེངས་མང་མཛད་ལ་རབ་གནས་རྒྱས་པའི་ཆོས་སྐྱོང་བསྒོ་བའི་སྐབས། གུར་ཞལ་ལ་གཉེར་གཏད་མཛད་པས་དེ་སྔོན་བྱ་རོག་མེད་ཀྱང༌།
དེ་སྐབས་བྱ་ནག་ཁྱུ་ཆེན་པོ་འཁོར་བ་ནས་བཟུང་བྱ་

ནག་ནམ་རྒྱུན་ཀྱང་སྡོད་པ་བྱུང༌། ཇོ་མོ་ལྷ་རི་མའི་རྟེན་མདོས་དེ་ཉིད་རང་གི་ཕྱག་བཟོའི་སྐུ་བརྙན་བཅས་འཛུགས་སྐབས་ཀྱང་ཇོ་མོ་གཟིགས་སྣང་དུ་བྱུང་ཚུལ་སོགས། མང་དུ་གནང་བ་རྣམས་ཀྱིས་མཚོན་པས་ཤེས་པར་བྱ་ཞིང༌།
གཞན་པའི་མངོན་ཤེས་གྲུབ་རྟགས་སོགས་ནི་ཐེའུ་རང་གྲུབ་པ་ལས་ཀྱང་བྱུང་བར་གསུངས་པ་ཡོད་པས་དེ་ཙམ་གྱིས་ཆོག་ཅིང༌། མཐར་གཟུགས་སྐུ་ཆོས་དབྱིངས་སུ་བསྡུས་པའི་ཚུལ་ནི། ས་འབྲུག་ལོར་གཙང་སར་སྤྲུལ་སྐུ་སོགས་ལ་བཀའ་ཆོས་དུ་མ་གནང་སྐབས་ངོས་རང་གི་རྨི་ལམ་དུ་སྒྲོལ་སྟེང་གི་གསེར་འཕྲུ།
རྒྱལ་མཚན། དར་ལྕོག་ཐོག་ཁ་ནས་དུས་གཅིག་དུ་ལྷུང་བ་སོགས་ཡང་ཡང་རྨིས་པ། གཙང་སར་སྤྲུལ་སྐུ་ལ་ལན་བསྐུལ་གྱིས་ཞབས་རིམ་རྒྱ་ཆེར་འབད་འབུངས་མཛད་ན་མ་གཏོགས་བརྟག་དཔྱད་ཡག་པོ་མེད་འདུག་ཞུས་པར།
བརྟག་པ་བགྱིད་དགོས་གསུངས་པའང་སྐུ་གེགས་ཆེ་བས་རྒྱབ་རིམ་མང་ཕེབས་ཞུས་པ་ཡིན་ཡང༌།
ཚེ་སྒྲུབ་བླ་བསླུ། ཕུར་བཟློག་སྲི་གནོན་སོགས་འགའ་ཞིག་གནང་བ་དང༌། བླ་སྨན་པ་ཡང་སྡོད་མུས་བཅས་ཡིན་ཡང་བསྟན་གེགས་བཟློག་མེད་ཀྱིས། དེ་སྔོན་ནས་ཀྱང་སྙུན་གཞི་ལྕི་བའི་ཁར་འཕྲལ་དུ་བཀའ་ཆོས་སོགས་ཀྱིས་འཁྲུལ་རྐྱེན་རྣམ་པས་ཇེ་ཞན་ཇེ་སྡུག་གིས་བཀའ་ཆོས་ཀྱང་བཤོལ་ཏེ།
ཉིན་ཤས་གཟིམ་སྦུག་ཏུ་ཐུགས་དམ་སོགས་ལ་བརྩོན་པར་བཞུགས་ཏེ། ཉིད་ཀྱི་དགུང་གྲངས་ཞེ་བཞིར་ཕེབས་པ་ཆུ་སྟོད་ཚེས་ཉེར་གཉིས་ཉི་དྲོས་ཁར་ཉི་ཟླའི་རླུང་ངྷུ་ཏིར་བསྡུས་ཏེ་རྣམ་ཀུན་མཆོག་ལྡན་གྱི་སྟོང་པ་ཉིད་དང༌།
མཆོག་ཏུ་མི་འགྱུར་བའི་བདེ་བ་

ཆེན་པོའི་དབྱིངས་སུ་གཟུགས་སྐུའི་བཀོད་པ་བསྡུས་འཕྲལ། ངོས་རང་ལ་ཡང་ཡོང་དགོས་ཚུལ་བརྗོད་པ་དེ་འཕྲལ་ཕྱིན་ཀྱང་སྐུ་ཡི་བཀོད་པ་བསྡུས་ཟིན་པས། བྱ་ཐབས་བྲལ་བས་ངོས་རང་ནས་འདའ་ཁ་མ་གང་ཡོང་གསལ་འདེབས་ཀྱིས་འབུལ་ཁུལ་བྱས་ཤིང༌།
དེ་ནས་མཆེད་ཟླ་རྗེ་བཙུན་དངོས་དབང་ལགས་དང་མཛོད་པ་བཅས་ནས་དགོངས་རྫོགས་སྐོར་སོགས་ཀྱི་མི་ཤེས་བསླབ་འདོན་དང་རོགས་བྱེད་དགོས་ཚུལ་གསུངས་པ་བཞིན། ངོས་རང་གསོལ་འདེབས་ཚིགས་བཅད་མ་སོགས་གསར་རྩོམ་དང༌།
དེ་ཉིན་ཚོགས་སུ་མང་ཇའི་ཐོག སྐུ་སྤུར་ལོངས་སྐུའི་ཆས་ཀྱིས་སྤྲད་པའི་སྐུ་མདུན་དུ་ཐུགས་དམ་འཛིན་མི་མཆོད་ཚོགས་དང་བཅས། བླ་མཆོད་པ་ཚེས་གནམ་གང་ཉིན་དབུ་རྩེར་ཆོས་སྡེ་ལྷོ་བྱང་དང༌།
འདི་གའི་གདུང་སྲས་སྐུ་གཞོན་རྗེ་རྣམས་ནས། སེར་ཕྲེང་མཆོད་ཚོགས་ཀྱིས་སྐུ་གདུང་རིན་པོ་ཆེ་འགྱོགས་བྱམས་ལ་གདན་ཞུས་ཀྱིས་ལྷ་ཆེན་མཁན་པོ་སོགས་ནས་དུས་མཐའི་གཞུང་ནས་བཤད་པ་བཞིན་སྤུར་སྦྱོང་མཛད་གྲུབ་པ་དེ་ཉིན་ཚོགས་སྐོར་རྒྱས་བཏབ་སྟེ།
ཉིན་ཤས་ནས་བཤིག་པ་གདུང་རུས་ཡིག་འབྲུ་སོགས་ཀྱི་རང་བྱོན་མང་འཁྲུངས་བཅས་གདུང་རུས་རྣམས་བསྡུས་ཏེ། སྔར་ལྟར་མཆོད་ཚོགས་སེར་ཕྲེང་དང་བཅས་སྒྲོལ་སྟེང་དུ་གདན་ཞུས་མཆོད་ཚོགས་དབུས་དེ་བཞིན་བཞུགས་སུ་གསོལ་ཞིང༌།
གོང་སྐུ་སྤུར་ཕེབས་ཉིན་ལྷ་ཆེན་ངོ་མཚར་རྟེན་བཞིས་མཚོན་གཙུག་ལག་ཁང་རྣམས་སུ་སྣ་ལྔའི་མཆོད་པ་སྟོང་ཚར།
རྟེན་གཙོ་རྣམས་ལ་སྙན་དར་ཚོན་སྣ་རྣམས་ལ་ངོས་རང་ནས་གསར་རྩོམ་གྱིས་དགོངས་རྫོགས་འདོད་

གསོལ་སྦྱར་བ། དམ་པ་དེ་ཉིད་ཀྱི་མཁན་པོ་རྒྱལ་དབང་ཐམས་ཅད་མཁྱེན་གཟིགས་ཆེན་པོར་བསྔོ་རྟེན་ན་བཟའ་ཨུ་རུ་སུའི་རྒྱ་སེར་གྱི་སྟོད་འགག་སོགས་ལུས་གང་ཆ་ཚང་རྒྱ་སེར་གྱི་ཆབ་ལྷུག བཟང་གོས་ཀྱི་རྣམ་སྦྱར།
གསེར་སྒ་སོགས་ཆིབས་ཆས་ཆ་ཆིང་བབས་པ་རྒྱ་སྤྲེའུ་བཅས། དེ་འོག་ནས་ངོས་རང་ལ། བྱང་རྟེན་ན་བཟའ་ཆ་ཚང་སོགས་དང༌། འདི་ཁུལ་བླ་ཁག་གདུང་སྲས་རྗེ་བཙུན་མ་སོགས་དང༌། ཟུར་བཞི་བླ་ཁག་སོགས་ལ་བསྔོ་རྟེན་ན་བཟའ་སྣེ་རེ།
ཚོགས་ཆེན་ལ་བཞེས་ཐུག་མང་ཇ་སྙན་འགྱེད་ལམ་དཀར་ཞོ་གསུམ་རེ་ཕྱི་ཚོགས་ལ་ལམ་རེ། མུ་ཏོ་བ་སྟོང་ཕྲག་བརྒལ་བ་ལ་ཞོ་རེ་སོགས་དང༌། དགུང་ཞག་རིང་ལྷོ་བྱང་ཚོགས་ཡོངས་ནས་ཀུན་རིག་ཆོ་ག་བསྙེན་བཀུར་ཟབ་པའི་འགྱེད་ཉིན་རེར་ལམ་རེ་ཞོ་རེ་སྤེལ་མ།
སྐབས་རེར་ཇ་འགྱེད་སྐུ་ཚིགས་བཞི་པ་དང༌། ཞེ་དགུ་རྫོགས་ཉིན་སྟོང་མཆོད་སོགས་གོང་བཞིན་གཞན་ཡང་ཆོས་ལྷུན། མདར་གྲངས་ཆེན།
རྩེ་ཆོས་གོང་འོག ཀ་ལ་ཕྱི་སོགས་ལ་སྣ་ལྔའི་མཆོད་པ་བསྙེན་བཀུར་ཉིན་འཁྱོངས་གསུམ་རེ་འགྱེད་བཅས། ཆོས་ལྷུན་དུ་ཚེས་བཅུ་ཚོགས་བརྒྱད་སོང་དང༌། གཞན་ཡང་གཙང་དབུས་ཀྱི་ས་དགོན་རྣམས་གཙོར་བཟུང་གིས་རིས་སུ་མ་ཕྱེད་པའི་དགོན་སྡེ་ཕལ་ཆེ་བར་མང་བསྐོལ་འགྱེད་བཅས་དང༌།
ཟུར་འབུལ་འོས་པ་རྣམས་ལ་བསྔོ་རྟེན་སོགས་དང༌། ལྷ་ལྡན་ཇོ་ཤཱཀ་རྣམ་གཉིས་ལ་སྟོང་མཆོད་སོགས་འབུལ་བར་བླ་སྨན་དཔལ་རྩེ་པ་ཐོན་པ་བཅས་དང༌།
འདི་གར་སྒྲོལ་སྟེང་འཇམ་དཔལ་ལྷ་ཁང་དུ་གདུང་སྲས་ངག་དབང་ཀུན་དགའ་

རིན་ཆེན་ནས་སློབ་དཔོན་གནང་བའི་ཆོག་གྲ་བཅོ་ལྔ་སྐོར་ནས་དགོངས་རྫོགས་རྡོ་རྗེ་ཕུར་པའི་སྒྲུབ་མཆོད་ཞག་བདུན་དང༌། མཆོད་པ་དང་བསྙེན་བཀུར་ཟབ་མ་བཅས་ཤིང་རྟ་ལོ་ཁུ་དབོན་རིན་པོ་ཆེ་དགོངས་རྫོགས་སྒྲུབ་གཞུང་ཇི་ལྟ་བ་དེང་སྐབས་དངུལ་ཁྱད་སོགས་བརྩིས་པའི་ལྷག་པ་བཅས་བསྒྲུགས་པ་ཞིབ་པར་གཞུང་ཐོ་ཟུར་ཡོད་བཞིན་དང༌།
ནང་རྟེན་དུ་རྒྱལ་བ་ཚེ་མཐའ་ཡས་ཀྱི་སྣང་བརྙན་ཁྲི་གདན་པད་སྡོང་རྒྱབ་ཡོལ་བཟོ་ཁྱད་ངོ་མཚར་བ།
གསེར་ཟངས་ལས་གྲུབ་པ་རིན་པོ་ཆེ་སྣ་ཚོགས་ཀྱི་ཕྲ་རྒྱན་དང་སྐུ་རྒྱན་ཅན། ནང་གཟུངས་སུ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་སྐུ་བརྙན་དེ་ཉིད་རང་གི་ཕྱག་ནས་མ་གཙོ་བོར་བཞུགས་ཤིང༌།
དེ་ཉིད་རང་གི་གདུང་རུས་བཏུལ་པ་ལས་སྤར་བའི་བླ་མ་ཡི་དམ། སངས་རྒྱས། བྱང་སེམས། ཆོས་སྲུང་ནོར་ལྷའི་སྐུ་མང་དུ་བཞུགས་པ་ལ་གཟུངས་ཆེན་སྡེ་བཞི་སོགས་དབུ་ཞབས་བར་གསུམ་གྱི་དཔེ་གཟུངས་མ་ཚང་མེད་པ།
གནོད་སྦྱིན་ཕོ་མོའི་འཁོར་ལོས་མཐའ་བརྟན་པ་ཕུལ་ཏེ། ངོས་རང་ནས་རབ་གནས་རྒྱས་པར་བགྱིས་ཏེ་སྒྲོལ་མ་ལྷ་ཁང་གི་ཚེ་ལྷ་འོག་ཏུ་སྒོ་དང་མཆོད་ཁྲི་སོགས་ཅུང་ཟད་བསྒྱུར་པའི་དབུས་སུ་ཞལ་ལྷོ་བསྟན་དུ་མཆོད་ཚོགས་དང་བཅས་བཞུགས་སུ་གསོལ་བ།
དེ་རྣམས་ཀྱིས་གཅུང་པོ་འཇམ་དབྱངས་ཐུབ་བསྟན་བཟང་པོ་འཇིགས་བྲལ་བདུད་འདུལ་དབང་གི་རྒྱལ་པོའི་རྣམ་ཐར་མདོ་ཙམ་སྒྲོ་སྐུར་དང་བྲལ་བ་བརྗོད་ཟིན་ཏོ།
།

༦ ཀུན་དགའ་གྲགས་པ་བློ་གྲོས།དེ་ནས་དེ་ཉིད་ཀྱི་གཅུང་པོ་གདུང་སྲས་ཀུན་དགའ་གྲགས་པ་བློ་གྲོས་ནི། ཡབ་རྗེ་རྡོ་རྗེ་འཆང་དགུང་གྲངས་སོ་དགུར་ཕེབས་པ་ཀུན་འཛིན་གྱི་ལོ་ཆོ་འཕྲུལ་ཟླ་བའི་དམར་ཕྱོགས་མཁའ་འགྲོ་འདུ་བའི་དུས་ཉི་ཤུ་ལྔ་ལ་བལྟམས་ཤིང༌།
ཡབ་རྗེ་རྡོ་རྗེ་འཆང་ནས་འཁྲུངས་བསངས་རྒྱས་པ་ངག་དབང་ཀུན་དགའ་གྲགས་པ་བློ་གྲོས་སུ་མཚན་གསོལ་བར་མཛད། བརྟན་བཞུགས་བཅས་བསྩལ་ཏེ། བཅོམ་ལྡན་འདས་ཀྱཻ་རྡོ་རྗེའི་དཀྱིལ་འཁོར་དུ་སྨིན་བྱེད་བསྩལ།
དཔོན་སློབ་འབྲི་ཀློག་སོགས་ནས་རིམ་བཞིན་ཡབ་མེས་གོང་མའི་ཕྱག་སྲོལ། རྩ་རྒྱུད་བརྟག་གཉིས་སོགས་རིམ་གནང་གིས་རྒྱུན་འདོན་ཕུར་སྒྲུབ་སོགས་ལ་ཕེབས་ཤིང༌།
བར་སྐབས་མ་ཡུམ་མཆོག་དང་ལྷན་གཅིག་ལྷ་ལྡན་ཕྱོགས་ལ་ཕེབས་ཏེ། ལོ་གཅིག་ལྷག་ཙམ་བཞུགས། སླར་གདན་སར་ཕེབས་ཏེ། བཀའ་འབྲེལ་ངོས་རང་ལམ་འབྲས་འཆད་པ་ཐེངས་དྲུག་པའི་སྐབས་གདུང་སྲས་གཅུང་པོ་ཉིད་དང་ཆོས་སྡེ་ལྷོ་བྱང༌།
ཁམས་པ་གྲྭ་རྒྱུན་བཞི་བཅུ་སྐོར་ལ་སྒྲོལ་ཕོར་དཔལ་རྣལ་འབྱོར་གྱི་དབང་ཕྱུག་ཆེན་པོ་བིརྺ་པ་དང༌། རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཐུན་མོང་མ་ཡིན་པའི་གདམས་པ་བསོད་ནམས་དང་མི་ལྡན་པ་རྣམས་ཀྱི་རྟོགས་དཀའ་བ།
མདོ་རྒྱུད་བསྟན་བཅོས་ཐམས་ཅད་ཀྱི་ཡང་སྙིང་གསུང་ངག་རིན་པོ་ཆེ་སྣང་རྒྱུད་ཁྲིད་ཡིག མཁན་ཆེན་ངག་ཆོས་ཀྱིས་མཛད་པའི་གཞུང་དང༌། རྒྱས་

བཤད་དགོས་པ་རྣམས་ཀྱང་དེ་ཉིད་ཀྱིས་མཛད་པའི་ཆོས་འབྱུང་དང༌། ལམ་རིམ་གྱི་ཁོག་ཕུབ། དམ་ཚིག་ཕྱི་ནང་བསྐྱེད་རིམ་རྣམ་བཤད་སོགས་ཀྱི་སྒྲོ་འདོགས་བཅད་དེ་བཏང་ཞིང་སེམས་བསྐྱེད་ཆེན་མོ། རྒྱུད་ལམ་གྱི་དབང༌།
བདག་མེད་མའི་བྱིན་རླབས། སྣང་གསུམ་སྐབས་འཇམ་མགོན་ཨ་མེས་ཞབས་ཡན་གྱི་རྣམ་ཐར་དང༌། གསུང་ངག་ཆོས་འབྱུང་ལེགས་བཤད་འདུས་པའི་རྒྱ་མཚོ་རྣམས་ཀྱི་ལུང་ཕུལ་བ་དང༌། གཞན་ཡང་སྒྲུབ་ཐབས་བརྒྱ་རྩའི་ཁྲོད་ནས་ཉེ་མཁོའི་རིགས་རྣམས་དང༌།
ཇོ་ལུགས་སྒྲོལ་མ་ཉེར་གཅིག་གི་རྗེས་གནང༌། རྣམ་སྲས་རིགས་ཅན་བཅོ་ལྔ་བྱུང་མ་སོང་ཞིང༌། དེ་བྱིངས་དབང་རྗེས་གནང་ལུང་དང་བཅས་པ་གཅེན་པོ་འཇམ་དབྱངས་ཐུབ་བསྟན་བཟང་པོར་ཕུལ་བ་ཇི་བཞིན་བྱུང་སོང༌།
དེ་སྐབས་བཞུགས་གནས་ཞབས་ལྷོར་ཡོད་པ། དེ་ནས་རིམ་བཞིན། དགེས་རྡོར་གཞི་བསྙེན་བསྙེན་སོང་རྒྱུགས་སྤྲོད་རིགས་དང༌། ཕུར་སྒྲུབ་གསུང་བཤད་ལས་རིམ་རྣམས་དང་བཅས་པ་གསུང་ངག་ཅུང་མི་བདེ་ཙམ་སྣང་ཡང་ལས་འཕྲལ་ཆོས་འཕྲལ་ཕྱག་ལེན་རྣམས་ཞལ་འདོན་བཅས་ཐོགས་མེད་གནང་སོང་ཞིང༌།
འདི་གར་ཟབ་གསོལ་སློབ་དཔོན་ཀྱང་ལོ་མང་དུ་གནང༌། གུར་ཞལ་སོགས་དབང་ལུང་རྣམས་གཅེན་པོ་དང་ལྷན་ཅིག་གསན་ནམ་སྙམ་པ་བཅས།
དེ་ནས་མ་ཡུམ་བཀའ་བཞིན་ཁམས་ཕྱོགས་ལ་ཕེབས་རྒྱུར་ཀོང་པོ་ངོས་ནས་རྒྱ་དམག་གི་ཟར་ཟིར་གྱིས་ཕེབས་མ་ཐུབ་པར། དབྱར་ཐོག་བྱང་ངོས་ནག་ཆུ་ཚོ་ལྔ་སོགས་ཀྱི་འགྲོ་དོན་རེ་སྐོང་རྣམས་གྲུབ་ནས།
སྟོན་མཚམས་ལྷ་ལྡན་དུ་ཕེབས་ཐོག་བསྟན་

གླིང་དུ་བཞུགས། དེ་སྐབས་བར་རྟ་ངོས་སུ་མི་རྣམས་དར་ཤི་ཁོ་ན་དང༌། ཤི་འཕོས་ནས་གཤིན་འདྲེར་སྐྱེས་ཏེ། མི་ནོར་ཕྱུགས་བཅས་ལ་གནོད་འཚབ་ཆེ་བ་གནོད་རྐྱེན་ཅི་ཡིན་སོགས་བརྟག་ཞུས་ལ། དོ་ནུབ་རྨི་བརྟག་བགྱིས་ཏེ་སང་ཉིན་ལན་གསལ་ཡོང་ལུགས་གསུངས་པ་བཞིན།
དེ་ནུབ་མནལ་ལྟས་སུ་གྲྭ་གཟུགས་ཞིག་གི་མཇུག་ཏུ་མི་སྐྱ་ཤར་འབྲོག་ལྕང་ལོ་མཐེབ་སྤྲད་བཏུམས་ཏེ་མགོ་ལ་དཀྲིས་བྱུང་བ་རྣམས་ཕྱག་དང་བཅས།
བདག་ཅག་རྣམས་འདི་ནས་བྱང་ཤར་མཚམས་རི་སྙིང་འདྲ་བའི་ངོས་ལ་གནས་པ། དེ་ནས་མཚོ་ཞིག་ཀྱང་མཐོང་ཚུལ་བརྗོད་པ་བཞིན་བན་ཚང་པ་རྣམས་ལ་གསུངས་ཏེ། བལྟ་བར་ཕྱིན་པས་ཇི་གསུང་བཞིན་རི་དང་མཚོ་སོགས་འདུག་ཚུལ་ཞུས་པ་བཞིན་བརྟག་ལན་བསྩལ་ཏེ།
སྦྱིན་སྲེག་སོགས་མཛད་པས། དེ་ནས་བཟུང་མི་ཤི་སོགས་རྒྱུན་ཆད་པའི་ངོ་མཚར་ཡང་བྱུང་འདུག་ཅིང༌། རྒྱུན་གཏན་རྣལ་ལམ་སོགས་གནོད་སྦྱིན་རྩི་དམར་བ་འདི་ཆས་སོགས་ཟབ་ཏུ་བྱུང་ནས་སླེབ་བྱུང་གསུངས་ན་ལམ་འགྲོ་ཡོང་བ་དང༌།
རེ་འགར་དོར་ཀྱང་མར་སླེབ་ན་ཅུང་ལམ་མི་འགྲོ་བ་སོགས་ཡོང་ཚུལ་ཞབས་འབྲིང་པ་རྣམས་ནས་བརྗོད་པ་སོགས་མང་དག་ཡོད་ཚོད་འདུག དེ་ནས་ལྷ་གདན་ནས་རོང་སོགས་བརྒྱུད་འདིར་ཕེབས་ཀྱིས་སིས་རིམ་སོགས་ཀྱི་འཕྲོས་དང་ཕུར་སྒྲུབ་དང་དུས་མདོས་ཀྱི་སློབ་དཔོན་སྔ་ཕྱིར་ཚར་ཁ་ཤས་མཛད་དོ།
།གཞན་ཡང་ངོས་དང༌། གཅེན་པོ་འཇམ་དབྱངས་ཐུབ་བསྟན་བཟང་པོ།
གུ་ཎ་སྤྲུལ་སྐུ། ལ་མར་དཔོན་སློབ་བསྟན་པ་རིན་ཆེན། བདེ་གླིང་དབུ་མཛད། དྷརྨ་ལཀྵི་སོགས་

དབང་རྗེས་གནང་ཁྲིད་ལུང་མང་དུ་གསན་པ། ལམ་དུས་རྟག་སྦྱོར་གུས་པས་བསྒོམ་པ་དང་བཟླས་བརྗོད་སོགས་ལ་བརྩོན་པ་སོགས་ཀྱི་འབྲས་བུ་མངོན་དུ་འགྱུར་པ་སོགས་མདོར་བསྡུས་ཙམ་བསྟན་ཟིན་ནས། ས་ལུག་ཟླ་བ་བརྒྱད་པའི་སྒང་ཅུང་ཟད་སྙུན་པ།
ཞབས་རིམ་སྨན་བཅོས་སོགས་མཛད་ཀྱང་ཕན་སྐྱེད་མ་བཞེས་པས། དགུང་གྲངས་སོ་གཉིས་པ་ས་ལུག་ཟླ་བ་དགུ་པའི་ཚེས་བཅུ་དྲུག་ལ་ཞིང་ཁམས་གཞན་གྱི་གདུལ་བྱ་རྒྱ་ཆེ་བར་གཟིགས་ཏེ།
ངོ་མཚར་ལྟས་དང་བཅས་གཤེགས་སོ། །དེ་འཕྲལ་འདི་ནས་ཤེས་འཕྲལ་ཐུགས་དམ་བླ་མཆོད་སོགས་ཞུས་ཏེ། དེ་སྐབས་ཁུལ་དེར་ནད་རིམས་མང་བ་སོགས་སྐུ་སྤུར་མཆོད་ཚོགས་སེར་ཕྲེང་བཅས་ནས་གདན་ཞུས་ཞག་ཤས་བརྗོད་པ་སོགས་ནས་ཟེར་དོན་སྤུར་ཁང་དུ་མཆོད་ཚོགས་བཅས་བཞུགས་དགོས་བྱུང༌།
དེ་ནས་དུས་མཐའི་ཆོ་གའི་སྒོ་ནས་སྤུར་ཞུ་ཞུས་ཏེ། དེ་ནུབ་རྒྱས་བཏབ་དེའི་སང་ཉིན་གདུང་རུས་བསྡུས་ཏེ། མཆོད་ཚོགས་སེར་ཕྲེང་བཅས་ཞབས་ལྷར་གདན་དྲངས།
ངོས་གདུང་རུས་རྣམས་བཏུལ་ཏེ། བླ་མ་ཡི་དམ་སངས་རྒྱས་བྱང་སེམས། ཆོས་སྲུང་ནོར་ལྷ་སོགས་ཀྱི་སྐུ་སྤར་མང་བཏབ་མཆོད་ཚོགས་དབུས་སུ་བཞུགས་ཤིང༌། གོང་སྐུ་སྤུར་ཕེབས་ཉིན་སྣ་ལྔའི་མཆོད་ཚོགས་སོགས་རྒྱ་ཆེ་བ་དང༌།
ཚོགས་ཆེན་དུ་མང་ཇ་བཞེས་ཐུག་བསྙེན་བཀུར་ཟབ་མ་འགྱེད་བཅས་བསྒྲུབས་པ་དང༌། ངན་སྤྲང་རྣམས་ལ་སྦྱིན་གཏོང་སྐུ་ཚིགས་རྣམས་ལ་ལྷོ་བྱང་ཚོགས་ཡོངས་ནས་ཀུན་རིག་གསུང་ཆོག་དང་ངོས་རང་སོགས་སྐུ་ངོ་རྣམས་ལ་བསྔོ་རྟེན།
དགོན་སྡེ་འགའ་རེ་

ལ་འགྱེད་སོགས་སྐུ་ཆས་ཕྲན་ཡོད་ཀྱིས་བཏང་ཞིང༌། ཕྱི་ལོ་ངོས་རང་དབུས་འགྲུལ་འཁོར་ནས་ནང་རྟེན་དུ་དབུ་རྩེ་ལམ་འབྲས་བླ་བརྒྱུད་ཞལ་བསྐང་དུ། གསེར་ཟངས་སོགས་ལས་གྲུབ་པའི་ཡབ་རྗེ་རྡོ་རྗེ་འཆང་ངག་དབང་ཀུན་དགའ་སྙིང་པོའི་སྣང་བརྙན་མི་ཚད་ཙམ་གདན་ཁྲི་རྒྱབ་ཡོལ་སྐུ་མདུན་དུ་མཆོད་རྫས་བཅས།
དེ་ཉིད་དུས་བཟང་སོགས་ལ་ངོས་རང་ནས་རབ་གནས་རྒྱས་པར་ཞུས་པ་བཅས། དེ་རྣམས་ཀྱིས་མཆེད་ཟླ་གཅུང་པོ་ངག་དབང་ཀུན་དགའ་གྲགས་པ་བློ་གྲོས་རྒྱལ་མཚན་དཔལ་བཟང་པོའི་རྣམ་ཐར་མདོར་བསྡུས་སྒྲོ་སྐུར་དང་བྲལ་བ་ཅུང་ཟད་བཀོད་ཟིན་ཏོ།
།༧ དྲག་ཤུལ་འཕྲིན་ལས་རིན་ཆེན།དེ་ནས་གོང་མ་དེ་ཐམས་ཅད་ཀྱིས་གྲས་མཐར་འཁོད་པ་ངོས་རང་ནི།
དམ་པའི་རིགས་སུ་སྐྱེས་པ་ཙམ་ལས་སྐྱོན་གྱི་རྣམ་པ་ཉི་ཟེར་གྱི་རྡུལ་ལྟར་བགྲང་དུ་མེད་ཅིང༌། ཡོན་ཏན་གྱི་ཚོགས་ནི་ནམ་མཁའི་པདྨོ་དང་རི་བོང་གི་རྭ་ལྟར་དབེན་པས་འབྲི་བ་དང་བརྗོད་པར་རྔོ་མ་ཐོགས་ཀྱང་ས་བཅད་འགེངས་ཕྱིར་པདྨའི་སྣལ་མ་ལྟར་ཕྲ་བ་འགའ་ཞིག་མདོར་བསྡུས་ཀྱི་ཚུལ་དུ་བརྗོད་ན།
ཁོ་བོ་ལྕགས་སྤྲེལ་ལོར་དབུས་བསྐྱོད་ཀྱིས་ཁྲི་མཇལ་སྐབས་གོང་ས་རྒྱལ་དབང་ཕྱག་ན་པདྨོ་འཆང་བ་ཐམས་ཅད་མཁྱེན་ཅིང་གཟིགས་པ་ཆེན་པོས་གདན་ས་འདི་ཉིད་ཀྱི་བསྟན་རིམ་མགོན་པོ་ཁྲོ་བཅུའི་གཏོང་སྣོན་མ་དངུལ་སྩལ་བའི་འགོ་མཆན་སྦུག་དམ་སྦྱར་མའི་བཀའ་བརྗོད་དུ།
ད་ལྟའི་

བདག་ཁྲི་ངག་དབང་དྲག་ཤུལ་འཕྲིན་ལས་རིན་ཆེན་འདིའང་གོང་མ་རྣམས་ལས་གསན་བསམ་དང་མཛད་པ་མི་དམན་ཞིང༌། གསུངས་པ་འདི་བཞིན་བཀའ་ཤག་སོགས་ཀྱི་འཆར་འབུལ་ལ་སྲུབ་མཛད་ཀྱི་ཕྱག་རྟགས་མང་རང་ཕེབས་འདུག་པ་གཙོ་བོར་བཟུང་ཞིང༌།
བདག་ཁྲི་མེས་པོ་ཀུན་དགའ་བསོད་ནམས་ཀྱིས་མཛད་པའི་ངོས་རང་གི་རིང་འཚོའི་བདེན་ཚིག་ཏུ། འོད་གསལ་ལྷ་རིགས་རིན་ཆེན་སྤྲུལ་པའི་སྐུ། ཞེས་སོགས་གསུངས་པ་འདི་ངོས་རང་སྤྲུལ་པའི་སྐུ་ལྟ་བུ་ཞིག་ཡིན་པར་གསུང་ཞིང༌།
འོན་ཀྱང་དེ་སྐབས་ཐེག་ཆེན་བཀྲ་ཤིས་རིན་ཆེན་དང༌། རྡོ་རྗེ་རིན་ཆེན་གཉིས་ཆར་ལོ་ཁྱད་ཁ་རེ་ལས་དུས་མཉམ་ལྟ་བུར་གཤེགས་སྐབས་ཡིན་འདུག་པས། དེ་གཉིས་གང་རུང་ཞིག་ཡིན་པ་གསུང་རྒྱུ་འདྲ་མོར་སྣང་བ་དང༌།
ཡབ་རྗེ་རྡོ་རྗེ་འཆང་སོགས་དེ་སྐབས་ཕལ་ཆེ་བས་ཐེག་ཆེན་བཀྲ་ཤིས་རིན་ཆེན་གྱི་སྐྱེ་སྤྲུལ་ལྟ་བུར་ངོས་འཛིན་གནང་བ། དེ་ནི་ཡབ་རྗེ་དབང་སྡུད་སྙིང་པོའི་རྣམ་སྤྲུལ་ཡིན་པ་གོང་དུ་བརྗོད་པ་ལྟར་ལུང་ཚད་མས་གྲུབ་ཅིང༌།
དབང་གི་མཚན་ཅན་དེ་ཉིད་ནི་རྒྱ་བོད་ཀྱི་མཁས་གྲུབ་དུ་མར་འཁྲུངས་ཚུལ་གོང་དུ་བརྗོད་པ་བཞིན་དང༌། ཡང་བཀྲ་ཤིས་རིན་ཆེན་ནི་སློབ་དཔོན་རིན་པོ་ཆེ་ལས་ཅན་དག་པའི་འཁོར་ལྔའི་གྲས་ཕུར་པའི་གྲུབ་ཆེན་ཞང་སྣ་ནམ་རྡོ་རྗེ་བདུད་འཇོམས་ཀྱི་ཡང་སྲིད་འཁྲུལ་མེད་ཡིན་པར་མདོ་སྨད་འཇམ་མགོན་རྣམ་གཉིས་དང༌།
གཏེར་སྟོན་མཆོག་གྱུར་གླིང་པ་རྣམས་ཀྱི་ལུང་གིས་ཟིན་ཅིང༌།
འགྲོ་མགོན་དབང་སྡུད་སྙིང་པོ་དང༌། རྡོ་རྗེ་རིན་ཆེན་གཉིས་ཀྱང་སྤྲུལ་གཞི་རྡོ་རྗེ་བདུད་འཇོམས་

ཡིན་པ་གཏེར་ལུང་མང་པོར་གསལ་ལུང་གསུངས་པས་ན། ཁོ་བོ་ལྟ་བུ་ལ་ནི་དེ་འདྲ་ཡིན་པའི་སྤར་བཀབ་ག་ལ་ཡོང་ཡང་དམ་པ་རྣམས་ནི་དམན་པ་ལ་བརྩེ་བ་ཆོས་ཉིད་ཡིན་པས་དབུགས་དབྱུང་གཟེངས་བསྟོད་ལྟ་བུ་གསུངས་པར་ཟད་དོ།
།གང་ལྟར་ཁོ་བོ་མ་ཡུམ་མངལ་ན་གནས་སྐབས་བྱ་རོག་གཉིས་གཟིམ་ཕུག་ཕུར་པ་ཕུག་གི་སྒེ་ཁུང་ཁར་གཏན་སྡོད་བྱེད་པ་དང༌། མ་སྐྱེས་ཙམ་ལ་གཟུགས་མི་སྣང་བ། མི་སྐད་སྦོམ་པོ་ཞིག་ནས། དྲག་རྟགས་ཕྱིས་ཡོང་ངོ་བརྗོད་པ་ཞིག་བྱུང་འདུག
དེ་ནས་ཡབ་རྡོ་རྗེ་འཆང་ཉིད་དགུང་གྲངས་ཉེར་གཉིས་དང༌། མ་ཡུམ་ཉིད་དགུང་གྲགས་ཉི་ཤུ་པ་སྐྱེས་བདག་གི་ལོ་ཆུ་སྟོད་ཟླ་བའི་ཚེས་བཅུ་བདུན་གྱི་ཟླ་དཀར་ཤར་ཙམ་ལ།
སྒྲོལ་ཕོར་སྔ་དུས་ཀྱི་གཟིམ་ཆུང་ཕུར་པ་ཕུག་ཏུ་ཁོ་བོ་བཙས་སྐད། དེ་ནས་གྲོ་བཞིན་ཟླ་བའི་ཕུར་སྒྲུབ་སློབ་དཔོན་བདག་ཁྲི་ཀུན་དགའ་བསོད་ནམས་མཆོག་ནས་གནང་སྐབས་ཚེས་བཞི་སྟ་གོན་ཉིན། ངོས་རང་གི་མིང་དང་རིང་འཚོའི་བདེན་ཚིག་སོགས་ཞུ་གནང་ལ།
དེ་ཉིན་གནང་ཡོད་དམ་ཡང་ན་དེའི་སང་དངོས་གཞིའི་ཐོག་ཏུ་གནང་ཇི་ལྟར་ཡིན་རུང་རིང་འཚོའི་སྦྱར་བྱང་ལས། དཔལ་ཆེན་རྡོ་རྗེ་གཞོན་ནུའི་དཀྱིལ་འཁོར་གྱི་ལྷ་ཚོགས་རྣམས་དང་འཆི་མེད་ཚེ་ཡི་ལྷ་ཚོགས་རྣམས་ལ་གསོལ་བ་བཏབ་སྟེ་མཛད་ཚུལ་གསུངས་པ་བཞིན།
ངོས་རང་གི་མིང་ལ་ཡང་རྡོ་རྗེ་ཕུར་པའི་མཚན་ཟུར་གྱིས་བརྒྱན་པར་མཛད་ནས། ངག་དབང་དྲག་ཤུལ་འཕྲིན་ལས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་བསྩལ་འདུག་པ་དང༌།
དུས་ཕྱིས་ས་བྱ་ལོ་སྟག་

ལུང་མ་སྤྲུལ་རིན་པོ་ཆེ་ལས་ཁོ་བོས་བྱང་གཏེར་ཐུགས་སྒྲུབ་ཀྱི་དབང་རྒྱས་འབྲིང་བསྡུས་གསུམ་དང༌། བཀའ་བརྒྱད་སོགས་ཀྱི་དབང་ཆེན་ཞུ་སྐབས། ངོས་རང་གིས་དཀྱིལ་འཁོར་ལ་མེ་ཏོག་འཐོར་སྐབས་ཕུར་པ་ཁོ་ན་རྐྱང་ལ་ཕོག་པ།
མ་སྤྲུལ་རིན་པོ་ཆེ་ནས་ཀྱང་ཁོ་བོའི་ཚེ་རབས་དུ་མའི་ལྷག་ལྷ་ཡིན་པར་ལུང་བསྟན་པ་དང་འབྲེལ་བའི། པདྨ་འོད་གསལ་མདོ་སྔགས་གླིང་པའི་དགོངས་གཏེར་རྡོ་རྗེ་ཕུར་པའི་གནད་ཏིག་དབང་ལུང་ཡང་བསྩལ་ཏེ།
དེ་གཤམ་ཀརྨའི་མིང་ཅན་ལ་སོགས་པས། མཐའ་མའི་བསྟན་པ་གསོ་བར་བྱེད་པ་སོགས་གསལ་བ་ཡང༌། ངོས་རང་ཡིན་ཚུལ་གསུངས་པ་བཅས་གོང་འོག་གི་འཕྲོས་སྐད་འདི་རྣམས་ཐོས་པ་ནི་གཅིག་ཏུ་མཐུན་ནོ།
།དེ་ནས་ཅུང་ཟད་ནར་སོན་ནས་རང་ལོ་ལྔ་པར་ཡབ་རྗེ་རྡོ་རྗེ་འཆང་ནས་སྨིན་བྱེད་དབང་གི་ཐོག་མར་དཔལ་ཆེན་རྡོ་རྗེ་གཞོན་ནུའི་སྟོད་ལས་བྱང་ཆུབ་སྒྲུབ་དབང་དང༌། སྨད་ལས་དྲག་པོ་སྒྲོལ་དབང་བཅས་རྡུལ་ཚོན་གྱི་དཀྱིལ་འཁོར་བསྩལ་བ་རྣམས་ཅུང་ཟད་དྲན་ཞིང༌།
རང་ལོ་དྲུག་པ་ལ་ཡབ་རྗེ་མཆོག་ནས། འཇམ་དབྱངས་རྩོད་རྒྱལ་མ་གདན་དྲངས་ཏེ། འཇམ་དབྱངས་སྨྲ་བའི་སེང་གེའི་རྗེས་གནང་བསྩལ། ཀ་དཔེ་གསེར་བྲིས་མའི་ཀློག་ཅུང་ཟད་སློབ་གནང་དང༌།
དེ་ནས་དཔོན་སློབ་ཆོས་བསྟན་འཛིན་ནས་སྦྱོར་ཀློག་སྟེབ་སོགས་བསླབ། རང་ལོ་བདུན་པར་རྩ་རྒྱུད་བརྟག་གཉིས་སྦྱངས་ནས་བདག་ཀུན་བསོད་ཀྱི་སྐུ་འགྲམ་དུ་རྒྱུགས་འབུལ་ཞུས་ཏེ།
རྒྱུན་འདོན་སོགས་ལ་ཕྱིན། རང་ལོ་བརྒྱད་པ་ཀྱཻ་རྡོ་རྗེ་མངོན་དཀྱིལ་གཏོར་བསྔོ་ཆེ་མོ། བསྐང་གསོ་

འགོ་དབྱངས་སོགས་རྒྱུགས་འབུལ་གོང་འདྲ་ཞུས་ཏེ་ཀྱཻ་རྡོ་རྗེའི་རྒྱུགས། རང་ལོ་དགུ་པར་ཕུར་ཆེན་སྦྱོང་སྐབས་འགའ་ཞིག་མ་བསླབ་པར་སྔོན་སྦྱངས་ལྟ་བུས་སྐྱོར་ཕྱིན་ཡོད་གསུངས་པ་བདེན་མིན་བརྟག གར་འཆམ་རྣམས་ཀྱང་བསླབས་ཏེ་རྒྱུགས་སྤྲོད་དང༌།
འཆམ་རྒྱུགས་བཅས་གོང་བཞིན་ཕུལ་ཏེ་ཕུར་སྒྲུབ་རྒྱུགས། རང་ལོ་བཅུ་པར་འབྱུང་འདུལ་བསྙེན་པ་ཟླ་གཅིག་བཅུ་ཆའི་སྦྱིན་སྲེག་སོགས་བགྱིས། རྭ་ལུགས་འཇིགས་བྱེད་བཅུ་གསུམ་མ་དང༌།
གསང་འདུས་འཕགས་ལུགས། བདག་མེད་མ། བདེ་མཆོག་ནག་པོ་ལུགས། ནཱ་རོ་མཁའ་སྤྱོད། གསང་འདུས་མཆོད་སྤྲིན་རྒྱ་མཚོ་རྣམས་ཀྱི་རྒྱུགས་སྤྲོད་རྣམས་རིམ་བཞིན་ཕུལ། སྔ་ཕྱི་ཡབ་རྗེ་རྡོ་རྗེ་འཆང་སྐུ་མཆེད།
རྗེ་བཙུན་རྣལ་འབྱོར་དབང་མོ་སྐལ་བཟང་ཆོས་ཀྱི་ཉི་མ། ཨེ་ཝཾ་ཆོས་ལྡན་གྱི་མཁན་རིན་པོ་ཆེ་ངག་དབང་བློ་གྲོས་སྙིང་པོ། གྲུབ་པའི་དབང་ཕྱུག བཛྲ་དྷ་ར་རཏྣ་བྷ་དྲ།
གུ་ཎ་སྤྲུལ་སྐུ་བྱམས་པ་ཕྱོགས་ལས་རྣམ་རྒྱལ། སྟག་ལུང་མ་སྤྲུལ་རིན་པོ་ཆེ་ངག་དབང་བསྟན་པའི་ཉི་མ། རྡོ་རྗེ་བྲག་རིག་འཛིན་ཆེན་པོ་ཐུབ་བསྟན་མཉམ་ཉིད་རྡོ་རྗེ་སོགས་ལས་ལམ་ཚོགས་སློབ། གསེར་ཆོས་བཅུ་གསུམ་སོགས་མནོས་པ་ལས་མཁའ་སྤྱོད་སྐོར་གསུམ་གྱི་བྱིན་རླབས་དང༌།
གཞུང་པོད་ལུང་ནཱ་རོ་མཁའ་སྤྱོད་མའི་ཁྲིད་དམར་པོ་དབང་ལུང་ཚང་མ། བསྟན་སྲུང་གུར་ཞལ་གཉིས་ཀྱི་ཆོས་སྐོར་ཡོངས་རྫོགས་དུད་སོལ།
བེག་རྩེ། དུར་བདག་རྣམས་ཀྱི་ཆོས་སྐོར་ཚང་མ། རྗེས་གནང་སྤྱི་བཀའ་སྒྲུབ་ཐབས་བརྒྱ་རྩ་དང་ཟུར་བཀའི་གྲས་མང་དུ་ཐོབ་ཅིང༌། དུས་ཕྱིས་ཁང་

གསར་བ་ངག་དབང་བློ་གྲོས་སྙིང་པོ་ལས་སྒྲུབ་ཐབས་ཀུན་བཏུས་ཆ་ཚང་ཐོབ་ཅིང༌། དེར་མ་འདུས་པ་རྣམ་སྲས་རིགས་ཅན་བཅོ་ལྔའི་རྗེས་གནང་སོགས་ཐོབ། རྭ་ལུགས་རྡོ་རྗེ་འཇིགས་བྱེད་དབང་ལུང་ཆ་ཚང༌། ལས་གཤིན་རིགས་གསུམ་རྗེས་གནང་དུ་མ་དབང་བཅས་ཐོབ།
གཞན་ཡང་བྱ་རྒྱུད་རིགས་གསུམ་སྤྱི། གདུགས་དཀར་ཉེར་བདུན། མི་འཁྲུགས་ལྷ་དགུ། ཚེ་དཔག་ལྷ་དགུ། རྣལ་འབྱོར་རྒྱུད་ཀུན་རིག བླ་མེད་འདུས་གདུགས་གཉིས་འཇིགས་བྱེད་བཅུ་གསུམ་མ་དང་རོ་ལངས་བརྒྱད་སྐོར།
གཤེད་དམར་ལྷ་ལྔ། མ་རྒྱུད་བདེ་མཆོག་ལུ་ནག་དྲིལ་གསུམ། རིལ་བུ་ལུས་དཀྱིལ་བདག་ལྷ་དགུ། རྡོ་རྗེ་ཕུར་པ། གུར་དྲག ཀུ་རུ་ཀུ་ལླེ་ལྷ་ལྔ། གཉིས་མེད་རྒྱུད་ཀྱཻ་རྡོ་རྗེ་ཡབ་ཡུམ་རྣམས་ཀྱི་དབང་ཆེན་རྣམས་ཐོབ།
ལུང་ས་སྐྱ་བཀའ་འབུམ་ཆ་ཚང༌། གདན་ས་འདི་ཉིད་ན་བཞུགས་པའི་ཆོས་སྤྱོད་སྒྲུབ་དཀྱིལ། གཏོར་བསྔོ་བསྐང་གསོ་བསྟོད་སྙིང། གཏོར་བཟློག་རྣམས་ཀྱི་ལུང་སོགས་དང།
གཏོར་མ་བརྒྱ་རྩ། བརྒྱ་བཞི། འབྱུང་བཞི་སོགས། གཏོར་མའི་ཉེ་མཁོ་ཕལ་ཆེར་གྱི་ལུང་མནོས་པ་དང༌། རྙིང་མའི་སྐོར་ལ། རྟ་མགྲིན་ཡང་གསང༌། བྱང་གཏེར་ཐུགས་སྒྲུབ་ཀྱི་དབང་རྒྱས་འབྲིང་བསྡུས་གསུམ།
བཀའ་བརྒྱད་ཤར། བསྟན་སྲུང་བཀའ་གཏད། ཐང་ལྷའི་སྲོག་གཏད་བཅས་དང༌། ཆོས་དབང་ལོག་ཏྲི་པ་ལ། སྐུ་ལྔའི་སྲོག་གཏད། མངའ་རས་པཎ་ཆེན་ཟབ་གཏེར། རྩི་དམར་སྲོག་གཏད། གཏེར་གསར་ཐུགས་སྒྲུབ་བར་ཆད་ཀུན་སེལ།
འཕགས་མའི་སྙིང་ཐིག

རྡོ་རྗེ་ཕུར་པའི་གནད་ཏིག་རྣམས་ཀྱི་དབང་ཐོབ་ཅིང༌། དགེས་པ་རྡོ་རྗེ། རྡོ་རྗེ་ཕུར་པ། ནཱ་རོ་མཁའ་སྤྱོད་མ། རྗེ་བཙུན་རིག་བྱེད་མ། ཏཱ་རེ་དཀར་མོ། མ་ཅིག་གྲུབ་རྒྱལ་ལུགས། ཚེ་དཔག་མེད། ཚེ་རྟ་ཟུང་འབྲེལ།
གུར་ཞལ་རྣམས་ཀྱི་བསྙེན་སྒྲུབ་གྲངས་དུས། འགའ་རེ་ལ་ཚད་མའི་བསྙེན་པ་བཅས་མཐར་ཕྱིན་ཞིང༌། ཡིད་ཆེས་པ་གྲངས་ཀྱང་ལན་མང་དུ་སོང༌། རྒྱུན་ཏུ་ཡང་ལྷག་པའི་ལྷ་དེ་དག་གི་བསྐྱེད་རིམ་སྒོམ་བཟླས་བགྱིད་མུས་ལ་དུས་ཐུན་གཉིས་མ་འདི།
རྗེ་བཙུན་རྟ་མགྲིན་དབང་མོ་ཞིང་མ་བརྗེ་ཙམ། མེ་སྤྲེལ་ལོ་ནང་ལམ་དབང་ཞུས་པ་ནས་ཆག་མ་མྱོང༌། རྩ་སྔགས་སོགས་གྲངས་སྣ་ཚོགས་དང་ཡིག་བརྒྱ་ཕྲེང་འཁོར་རེ་ད་བར་ཆག་མེད།
ལོ་དེ་ནས་ཆོས་སྲུང་རྣམས་ལ་ཡང་དམ་རྫས་ཐུན་མོང་མ་ཡིན་པའི་གཏོར་མ་རྒྱུན་འཛུགས་ཀྱིས་བསྐང་གསོ་མ་ཁོམ་ཡང་གཏོར་བསྔོ་ཆོག། ཁྱད་པར་ཚེས་བརྒྱད། བཅུ་གསུམ། ཉེར་གསུམ། ཉེར་དགུ་བཅས་པར་ད་བར་ཆག་མ་མྱོང༌།
རང་ལོ་བཅོ་བརྒྱད་པར་ཕུར་སྒྲུབ་བཤད་ལས་པ་དང༌། དེ་ནས་ལས་རིམ་རྣམས་བསྙེན་པ་ཁ་གསོ་ནས་བཟུང་ཤར་སྦྱོང་རང་མ་ཡིན་པ་རྣམ་བཤད་སོགས་ལ་ལྟ་རྟོག་དང༌། ཕྱག་ལེན་རྣམས་ཀྱང་གང་ཞིག་བགྱིད་ཁུལ་བྱས་ཏེ།
མགོན་པོ་ཁྲོ་བཅུ་ནས། ལྷ་མོ་རྗེ་ཁོལ། དམ་བསྐང་མར་ཚང་མར་དང་དོད་གང་ཆེན་བགྱིས་པ་ཡིན། ས་བྱི་ལོར་སྡེ་དགེ་ས་སྤྱོད་ཕེབས་སྐབས་དུས་མདོས་ཟབ་མའི་སློབ་དཔོན་བགྱིས་པ་ནས་དུས་མདོས་ཁོ་ནའི་སློབ་དཔོན་ཐེངས་བཅུ་གསུམ་བགྱིས་པ་ཡིན།
ས་གླང་ལོར་འཇམ་དཔལ་དངོས་གྲུབ་

རྒྱ་མཚོ་དང་མཉམ་དུ་ཕུར་སྒྲུབ་སློབ་དཔོན་ཐོག་མར་བགྱིས་པ་ནས། རང་ལོ་ལྕགས་བྱ་ལོ་བར་ལ་ཕུར་སྒྲུབ་སློབ་དཔོན་ཀྱང་ཐེངས་བཅུ་གསུམ་ལྷག་ཙམ་སོང༌། མེ་ཁྱི་ལོ་རང་ལོ་བཅུ་དྲུག་པར་ལམ་འབྲས་ཐོག་མར་བགྱིས་པ་ནས།
ཤིང་སྟག་ལོ་བར་ལ་ལམ་འབྲས་ཚོགས་བཤད་ལན་དགུ་དང༌། མེ་སྟག་ལོ་གསང་ཆེན་སློབ་བཤད་ཚར་གཅིག་འདི་གའི་གདུང་སྐུ་མཆེད་རྗེ་བཙུན་མཆེད་རྣམས་ལ་བགྱིས་པ་ཡིན། གཞན་ཡང་དབང་རྗེས་གནང་ཁྲིད་ལུང་ལ་སོགས་པ་རང་གི་གང་ཐོབ་ཚང་མ་གདུང་སྲང་ངག་དབང་ཀུན་དགའ་རིན་ཆེན་སྐུ་མཆེད་སོགས་དང༌།
གཞན་ཡང་གཞིས་བྱེས་ཆོས་དོན་གཉེར་ཅན་རྣམས་སོ་སོའི་ངོར་ཐེངས་དུ་མ་བྱས་ཤིང༌། ཐ་ནའང་ལན་རེ་འཆད་སྤེལ་མ་བྱས་པ་མེད་པ་ལྟ་བུ་ཡིན།
དེ་ལྟར་བགྱིས་པའི་སློབ་མ་ཡང་ས་ཆེན་ཀུན་བློའི་གསུངས་ལས། གཞོན་དུས་བརྩོན་ཁུལ་སློབ་མ་བསྟན་ཕན་དང༌། །བཏང་སྙོམས་དམ་ཉམས་གསོགས་པ་གྲངས་མེད་ཡོད། །གསུངས་པ་ལྟར་གྱི་སློབ་མ་ས་སྐྱ་པའི་གདུང་རྒྱུད་དང༌།
ངོར་པའི་མཁན་ཞབས་ཕྱོགས་ཀྱི་བླ་སྤྲུལ་ཁག་ལ་སོགས་པ་ཆེ་ཕྲ་དུ་མ་ཡོད་པ་འགའ་རེ་ནི་སྤྱི་བྱེ་བྲག་གི་བསྟན་འགྲོ་ལ་ཕན་པ་ཡང་དུ་མ་མཆིས། ཕལ་ཆེར་བ་ནི།
ཅི་ཡང་མེད་པའི་སྒོམ་ཆེན་གྱིས། །ཕྱིན་ཡང་ཕན་གནོད་གང་ཡང་མེད། །གསུངས་པ་དེ་ལྟར་ཡང་མང་པོ་ཡོད། རྙིང་མའི་རྒྱུད་ཞིག་ན་དམ་མེད་སློབ་མ་བསྟེན་པས་བེ་སྦྲེལ་གཡང་དུ་ལྷུང་ཞེས་བྱུང་བ་དེ་འདྲ་ཡང་མང་དུ་ཡོད་ངེས་པ་བཅས་དང༌།
དེ་སྔ་ཆུ་འབྲུག་ལོ་ཡབ་ཡུམ་བཀའ་འབྲེལ་ལྕམ་ཁྲ་འཇམ་དབང་ནས་མཛོད་

བགྱིས་ཏེ། དབྱར་ཐོག་བྱང་རིགས་ནག་ཆུ་ཁུལ་དང༌། དགུན་ལོ་ལྷ་ལྡན། དཔྱིད་གསོས་དབུས་ལྷོ་ཁ་དང༌། དབྱར་བྱང་གནམ་རུ་ཁུལ་སོགས་ལ་བསྐྱོད་པ་དང༌། ཆུ་སྟག་ལོར་འདིའི་ལས་བྱེད་མཐོང་དཀྱིལ་དགེ་བཟང་ནས་མཛོད་པ་བགྱིས་པ་བྱང་གནམ་རུ་ཁུལ་སོགས་ཁྱུག་ཙམ་ཕྱིན་པ་དང༌།
ས་བྱ་ལོར་གོང་ས་རྒྱལ་དབང་ཐམས་ཅད་མཁྱེན་པ་ཆེན་པོ་རྒྱ་ནག་ནས་བོད་འདིར་གདན་ཞུས་སྐོར་སོགས་ལ། ཆོས་སྡིང་པ་ཐུབ་བསྟན་ཐུབ་དབང་ནས་མཛོད་པ་བགྱིས་ཏེ་དབུས་དང་བྱང་རིགས་སོགས་ལ་ཁྱུག་ཙམ་ཕྱིན་པ་རྣམས་ལ་གཞུང་ས་མཆོག་ནས་རྟ་ཁལ་མི་གསུམ་སོགས་ཀྱི་མཐོང་འཛིན་ལམ་ཡིག་དང་བཅས་སྐྱོང་བ་ཁོ་ན་མ་གཏོགས་མེད་པ་ལ་ཡོད་ཚུལ་སོགས་བྱེད་མ་མྱོང༌།
དེ་ནས་ཤིང་ཡོས་ལོར་ཕུན་ཕོ་ནས་ཁྲི་འཛིན་དགོངས་ཞུས་མཛད་པ་འདི་ལྷ་སྡེ་མི་སྡེ་བཅས་ཀྱིས་གསར་འོས་ཆར། ངོས་རང་མིང་ཐོག་ཕྱག་རྟགས་ཕེབས་དགོངས་བཞིན། རྒྱལ་ཟླའི་ཚེས་ཐོར་ངོས་རྣམས་གཞི་ཐོག་ཏུ་བསྐྱོད་དེ་མདོས་ཟབ་སོགས་སྔ་ལམ་བཞིན་དང༌།
འཇམ་དབྱངས་ས་པཎ་གྱི་ཆོས་ཁྲིར་སྔར་ནས་ཁྲི་འདོན་ཟིན་པར་བརྟེན་གཞི་ཐོག་ཚོམས་དམར་དུ་འགྲོ་མགོན་ཆོས་རྒྱལ་འཕགས་པའི་ཆོས་སྲིད་ཟུང་གི་ཆོས་ཁྲིར་འཛེགས་ཏེ།
མཁན་ཁྲི་སོགས་ཁྲི་འདོན་བསྔགས་གསོལ་སོགས་ཤིས་པ་བརྗོད་ཟིན་ནས་རྒྱལ་ཁབ་མཆོག་ནས་མི་སྣ་རྩེ་དྲུང་ཆེད་མངགས་མཛད་དེ། ངོས་ལ་བཀའ་ཡིག་མདུད་དར་ཅན། མཎྜལ་རྟེན་གསུམ་འགྱོགས་དར་ནང་མཛོད་སོགས་གནང་སྐྱེས་སྤམ་མཐོ་བ་བཤམས།
འདི་གའི་རྩེ་གཞུང་བླ་ཁག་ལྷོ་བྱང་ལས་སྣེ། དྲུང་

རིགས་སེར་སྐྱ། མི་སྡེའི་ཚོ་དཔོན་གཞིས་ཁག ལྷ་མི་སྡེ་བཅས་ཀྱི་ལེགས་འབུལ་ཁྲི་དར་སོགས་བཏང་བ་དང༌། དེ་ནས་རིང་པོ་མ་ཡིན་པ་ལྕགས་སྤྲེལ་ལོར་ངོས་རང་ཁྲི་མཇལ་དབུས་བསྐྱོད་ཀྱིས་འདི་གར་ལམ་གཏོར་ཐོན་ལུགས་དང༌།
ལམ་བར་གྱི་བགྱིས་པ་རྣམས་སྔོན་ལམ་བཞིན་བགྱིས་ཐོག་ ལྷ་ལྡན་དུ་སྔོན་ནས་ས་མཚམས་འབུལ་བཏང་བ་བཞིན་སྙེ་ཐང་དུ་སྣེ་ཤན་རྩེ་དྲུང་རྩེ་གཉེར་འབུམ་ཐང་པ་ཕེབས་འབྱོར་གྱིས་མཉེས་སྤྲོ་ལེ་ཚན་ཤིང་འབྲས་རས་ཐུམ་ཆེ་བ་འདོད་ཡོན་གྱི་གྲངས་ལྡན་སོགས་ཕེབས་པ་དང༌།
སྐྱིད་ཚལ་ཀླུ་ལྡིང་དུ་བསུ་བར། དྲུང་རིགས་སེར་སྐྱ་བསྡོམས་པས་སུམ་ཅུ། སེར་མོ་རྣམས་རྒྱུན་ཆས་བསེ་ཐེབ་དང༌། སྐྱ་བོ་རྣམས་རྒྱ་ལུ་ཆས།
རྩེ་ཤོད་བཀའ་བཅས་སོ་སོ་ནས་མགྲོན་གཉེར་འཚམས་དར་གསོལ་ཇ་བཞེས་འབྲས་སོགས་ནས་ནོར་གླིང་དང༌། རྩེ་ཕོ་བྲང་སྐུ་མདུན། ལྕང་གསེབ་ཤར་འགྲམ་ནས། ལྷ་ས་ཐིལ། བྱང་ངོས་བར་བསྐོར་ལམ་ནས་ཚོང་ཁང་བཀྲ་ཤིས་ཁང་གསར་དུ་ཤར་བསྐྱོད་གནས་ཤན་ཕྱག་འབྲེལ་མི་དཔོན་ཆབ་སྤེལ་བ་ནས།
མཇལ་དར། དེ་ནས་གཞེས་བརྡ་སྙན་སེང་སོགས་ཕུལ། སྣྲོན་ཟླའི་ཚེས་ངོས་རང་མཆེད་གདུང་སྲས་བདག་ཡུམ་བཅས་དཔོན་གཡོག་ཚང་མ་མཇལ་ཕྱག་ཏུ་བཅར་བ་མ་ཞོལ་རྩེ་རྣམ་གྲའི་གླིང་ཁར་གང་འཚམ་ཕེབས་སྒུགས་ཞུས་ནས་བཀའ་གསལ་ཕེབས་འཕྲལ་བསྐྱོད་དེ་ནོར་གླིང་དུ་རྒྱལ་སྒོ་ཚང་མ་རྟ་བབས་ཀྱིས་ཕྱིན་པར།
རྒྱལ་སྒོའི་ནང་ཞུགས་ཙམ་རིམ་བཞིན་རྩེ་ཕྱག་ནང་ཟན་དང༌།
རྩེ་དྲུང་དཀྱུས་གྲས་དང༌། ལས་ཚན་པ་བན་མས་ནས་ཡར་

གྲལ་རིམ་གྱིས་བཞེངས་ཏེ་སྦྲང་བན་མཛད་ནས་སོ་སོའི་གོ་གནས་ཀྱི་མཇལ་དར་བསྩལ་ཞིང༌། བར་སྒོར་ཞུགས་ནས། མཁན་སྡེ་ཆེ་ཆུང་སོགས་མཇལ་དར་གོང་འདྲ་ལ་རང་རེས་ཕར་མདུད་པ་ཡང་སྤྲོད་ལམ་འདུག དེ་ནས་མགྲོན་ཁང་དུ་ཅུང་ཟད་གསོལ་ཇ་ཕེབས།
དེ་ནས་ཡང་གསལ་ཕེབས་བྱུང་བ་དང་ཡར་བཅར་ཏེ། ངོས་ལ་ས་མགྲོན་ཕྱག་གདན་གདིང་ཕྱག་འཚལ་ཞུས་ཏེ། ངོས་རང་ནས་མཎྜལ་རྟེན་གསུམ་འགྱོགས་དར་ནང་མཛོད་སོགས་ཕུལ་ནས་སྟན་ལ་བསྡད་ཅིང༌།
མཛོད་པ་སོགས་ནས་འབུལ་ཚན་རྣམས་བསྟར། སྲས་ཡུམ་སོ་སོས་འབུལ་ཚན་ཕུལ་ནས་བསྡད་ཚར་བ་དང༌། གསོལ་ཇར་ཕེབས་པ་ངོས་རང་ལ་རང་རེ་གསོལ་ཆས་བཏང་སྲོལ་བཅས་དང༌། དེ་ནས་ས་མཛོད་ནས་དུག་སེལ་ཞུས་ཏེ་བཞེས་འབྲས་མཉེས་སྤྲོ་ལེ་ཚན་རྣམས་ཕེབས་གྲུབ་ནས།
གཟིམ་འགག་སོགས་ནས་ལང་བརྡ་བྱུང་བ་དང༌། ངོས་འཁོར་རྣམས་ཕྱིར་འགྲོས་ཀྱིས་ག་ལེར་ཐོན་ཏེ་མགྲོན་ཁང་དུ་སྔར་བཞིན་གསོལ་ཇའི་ཐོག དཀར་སྤྲོ་སོགས་སྡེར་ཁ་རྒྱས་པ་གནང་སྟེ་དགོངས་ཞུས་ཀྱིས་རང་གནས་སུ་སླེབས།
ཁྲི་མཇལ་དངོས་གཞིར་གཞེས་བརྡ་སྙན་སེང་གོང་འདྲ་ཞུས་ཏེ། ངོས་རང་ལས་ངོ་མ་གཞན་མེད་དང༌། གཡོག་འཁོར་གཞན་གོང་བཞིན་བཅས་ཕེབས་སྒུག་བཅར་ལུགས་སོགས་གོང་འདྲ་བགྱིས།
དེ་ཉིན་དྲུང་རིགས་མཇལ་དར་སོགས་གོང་བཞིན་འདུག་པ། ཚང་མ་ཕྱིར་སློག་ཞུས། དེ་ནས་མགྲོན་ཁང་ཡར་བཅར་ངོས་རང་མཇུག་བན་ཚང་པ་རྣམས་བསྒྲིགས། ཕྱག་སོགས་གོང་བཞིན་མཎྜལ་རྟེན་གསུམ།
བཀྲ་ཤིས་རྫས་

བརྒྱད། རྒྱལ་སྲིད་སྣ་བདུན། ཞབས་བརྟན་རྡོ་རྗེའི་རེ་ཁ་རྣམས་འབུལ་ཚིག་གདངས་སོགས་དང་བཅས། ཞྭ་གྱོན་ཏེ་ཕུལ་ནས་ཤིས་བརྗོད་ཟིན་པ་དང༌། འདི་ལོ་སྔར་ནས་འབུལ་ཆག་བསྩལ་བ་སོགས་ཀྱང་སྙེད་མིན་ཕུལ།
གསེར་དངུལ་ཚན་པ་སོགས་ཁྲི་མཇལ་ཆེན་མོ་ནང་བཞིན་ཕུལ། གཤམ་ལ་བསྡད་ནས། གསོལ་ཇ་བཞེས་འབྲས་མཉེས་སྤྲོ་སོགས་གོང་བཞིན། དེ་ནས་མགྲོན་ཁང་དུ་སླེབས་ནས། གསོལ་ཇའི་ཐོག་སྡེར་ཁ་རྒྱས་པ་སོགས་ཀྱང་སྔར་བཞིན་བསྩལ།
དེ་ནས་རང་ནས་གོང་ས་མཆོག་གི་བཀའ་འབྲེལ། ལྷ་མོ་རིག་བྱེད་མའི་བསྙེན་སྒྲུབ་ལས་གསུམ་སོགས་ཀྱི་དབང་ལུང་དང༌། དེ་སྐབས་ཆར་དཀོན་པས་ཆར་འབེབས་སོགས་ཞུ་དགོས་སོགས་དང༌། བླ་བྲང་ཐོག་ཁའི་ཤོད་གཟིམ་ཆུང་དུ་བསྡད་དེ།
ཚོམས་ཆེན་དུ་སྲི་གནོན་དང་ཕུར་བཟློག་སོགས་སྒྲུབ་ཞག་གིས་ཉིན་སྔོན་མ་སྲི་གནོན་ཉིན་གོང་ས་མཆོག་བླ་བྲང་ཐོག་ཁར་ཆིབས་བསྒྱུར་གྱིས་ངོས་རང་ཤོད་གཟིམ་ཆུང་ན་བསྡད་ཡོད་པ་གོང་ས་རྒྱལ་དབང་མཆོག་ངོས་རྣམས་ཀྱི་སར་ཐོན་ཕེབས་ཀྱིས་ངོས་རང་ནས་ཕྱག་དང་བྱིན་རླབས་སོགས་ཞུས།
གཞུང་ཞབས་རྣམས་ཀྱི་བཀའ་བཀོད་དང་བཅས་གང་ཙམ་བཞུགས་སོང་ཞིང༌། དེ་ནས་སྲི་གནོན་ཆུ་ཚོད་སོགས་ཕྱག་རྟགས་ཁུངས་སོ་སོར་མནན་པ་དང༌།
དེའི་སང་ཕུར་བཟློག་ཉིན་ཡང་བླ་བྲང་ཐོག་རྩེར་ཕེབས་ཏེ་གཟིགས་རྟོག་གནང་སོང་བ་བཅས། དེ་སྐབས་ཞབས་སྒྲུབ་རྣམས་ལ་བླ་ཕྱག་འཕྲལ་བདེ་སོགས་ལས་ཁུངས་ཁག་གཏོར་གཞི་རྣམས་ཅུང་ཉུང་སྐྱོན་ལྟ་བུ་བྱུང་བ་ཡིན་ནམ་གང་ལྟར་ཡང༌།
དེ་རྗེས།

རྩེ་ཕོད་བྱང་དུ་བདུན་གཅིག་རིང་ཆོག་གྲ་རང་རེའི་རྒྱ་དཔོན། ཡོངས་འཛིན་ཀུན་རབ་ཟུང་དང༌། རྩེ་རྣམ་གྲ་བ་བགྲེས་པ་ལྔ་བཅས། རྗེ་བཙུན་རིག་བྱེད་མའི་བསྙེན་སྒྲུབ་དག་ས་པཎ་གྱི་ཆོས་སྐོར་དངོས་གྲུབ་འབྱུང་གནས་བཞིན་ཞུ་དགོས་དང༌།
བདུན་གཅིག་ཚོམས་ཆེན་དུ་ཕུར་བཟློག་བདུན་གཅིག་རྣམས་ལ་མཆོད་རྫས་དང༌། ངོས་རང་ཆོག་གྲ་སོགས་ཀྱི་དགོས་ཆས་སོགས་ཚང་མ་རྩེ་ཡིག་ཚང་ནས་དོ་དམ། རྩེ་དྲུང་གཉིས་ཟུར་བསྐོས་ཀྱིས་མཆོད་པ་དང༌།
བསྙེན་བཀུར་ཇ་ཐུག་སྤྲོ་ཟས་སོགས་ཐུགས་སྤྲོ་ལྟ་བུ་དང་ཡོན་སོགས་ཀྱང་ཤིན་ཏུ་ཟབ་པར་བསྩལ། དེ་སྐབས་གཙོ་གཏོར་ཞབས་ནས་བདུད་རྩི་འདྲ་བ་མངོན་སུམ་དུ་མང་དུ་ཟག་ཅིང༌།
ཟོར་འཕེན་སྐབས་རླུང་ལྟས་ཀྱང་ཤིན་ཏུ་དགེ་བ་བྱུང་སོང༌། དེ་སྐབས་རྒྱལ་ཁབ་ནས་འདི་ག་བསྟན་རིམ་ཁྲོ་བཅུའི་གཏོང་གནོན་མ་དངུལ་ཊམ་རྡོ་བཞི་བཅུ་སྐོར་གཏན་འཇགས་བསྩལ་བ་དང༌། དེ་སྔ་རྒྱལ་དབང་སྐུ་ཕྲེང་རིམ་བྱོན་དང༌།
སྲིད་སྐྱོང་རིམ་བྱོན་བཅས་ནས་བསྕལ་བའི་ས་སྐྱའི་གཏན་ཚིགས་ཁག་གི་རྒྱབ་གནོན་ཅན་དམིགས་ཆེ་བ་གསོལ་བསྩལ་སོགས་བཀའ་དྲིན་བསམ་གྱིས་མི་ཁྱབ་པས། བསམ་པའི་ཡུལ་ལས་འདས།
དེ་ནས་སྐུ་དྲག་ཁག་སོགས་སྒེར་སྦྱིན་སྤང་མདའ་ཚང་གི་རེ་སྐོང་རྣམས་ཟིན་ནས། སྤང་མདའ་ཡོན་ཇ་དངུལ་སོགས་གྲངས་ལས་འདས་པ་དང༌། ལྷག་པར་ཉམས་གསོ་དགེ་རྒྱུན་སོགས་གང་སྐབས་བློས་བཅད་བྱ་རྒྱུར་ཊམ་རྡོར་སུམ་བརྒྱ་ཐམ་པ་འབུལ་འབྱོར་བྱུང་བ་བསྩལ།
ལེགས་དར་བྱིན་སྣེ་སྦར་དར་གང་ཡོང་སོགས་བགྱིས། འདི་ལོ་ཟླ་བ་བརྒྱད་པར་ཞུ་དོན་ལྷ་མོ་

བ། འགྱང་གར་བ། ཤངས་པ། རི་ཆེ། སྐྱོར་ལུང་པ་རྣམས་གཟིགས་མོ་སོགས་ལ་ཡོང་དགོས་བཀའ་བསྒྱུར་བཞིན་ངོས་རྣམས་ཚང་མ་ཕྱིན། ཡང་དེ་རྗེས་རྨེ་རུ་སྤྲོ་སེང་གཟིགས་ཆ་སོགས་ཚར་བར་གསོལ་ཇ་བཞེས་འབྲས། གསོལ་ཚིགས་སྡེར་ཁ་དཀར་སྤྲོ་བཅས་ཕེབས་པ་དང༌།
དེ་རྗེས་བར་སེང་རྣམས་སུ་གཟིམ་ཆུང་འགོལ་མཇལ་ཀྱང་ལན་གཉིས་ཙམ་གནང་བ་སོགས་གསོལ་ཇ་དཀར་སྤྲོ་སོགས་བསྩལ། དེ་སྐབས་ལྷ་ལྡན་དུ་དུས་བདེ་ཞོད་འཇགས་པ་སོགས་བཟང་དགའ་སྟོན་གྱི་དཔལ་ལ་ལོངས་སྤྱད་ནས་དབྱུག་ཟླར་གཞེས་བརྡ་སྙན་སེང་འབུལ་ཐོན་ཕྱག་གོང་འབྱོར་ཕྱག་ཅིག་ཞུས་ཏེ་ཐོན་གནང་གིས་གནང་སྐྱེས་ཟབ་པར་བསྩལ་བ།
དེ་ཉིན་འགྲོ་ཁར་ཕྱག་འབུལ་སོགས་དང༌།
དེ་ནས་སྐྱེལ་དྲུང་སེར་སྐྱ་ཐབ་སྐྱེལ་གོང་ས་མཆོག་ནས་འཚམས་དར་ཚེ་མདུད་བཅས་དང༌། སྲིད་བློན་བཀའ་ཤག་སོགས་ནས་གོང་འདྲ་བཅས་དེ་ནུབ་ཚལ་གུང་ཐང་དང༌། དེ་ནས་རྒོད་ལ་བརྒྱུད་བསམ་ཡས་སུ་བསུ་བ་སེར་ཕྲེང་འཆམ་མགོན་རྒྱས་པ་བཅས་སྔོན་ལམ་ཇོ་ཁང་དུ་ཁྲི་འཁོད་མཎྜལ་རྟེན་གསུམ་སོགས་དང༌།
སྣ་བདུན་སོགས་ཀྱི་ཤིས་བརྗོད་བཅས་པ་དགོན་ཚང་མར་དེ་བཞིན་ཚེས་བཅུ་ཆེན་མོའི་འཆམ་གཟིགས་པ་རང་རེས་དར་འགྱེད།
རབ་གྲྭ་སོགས་ལ་མང་འགྱེད། མཆིང་ཕུ་གནས་མཇལ་ཆོས་སྐྱོང་སྐུ་ཕེབས་ཐེངས་གཉིས་ལ་སྐུ་ཆས་བཙན་ཞགས་སོགས་ཕུལ་ཞིང་བཀའ་བསྒོ་དང༌། བཞིན་འགྲུབ་ཟེར་བའི་ལུང་བསྟན་ལྷ་མདུང་བཅས་སྤྲད་བྱུང༌།
དེ་ནས་གྲུ་ཐོན་ནས་རྩེ་ཐང༌། ཁྲ་འབྲུག ཡར་ལུང་བཀྲ་ཤིས་ཆོས་གྲྭ་ཕྱི་ནང༌། མདོ་

ཆོས། རྣམ་རབ། ར་སྨད། མཐར་ཆོས། རྒྱལ་རྩེ་གུར་གྲ་སོ་སོར་མང་འགྱེད། ཉམས་གསོའི་རྟེན་སོ་སོར་ཇ་འཁོར་དངུལ་ཐུམ་སོགས་སྤྲད། ཇོ་ཤཱཀ་རྣམ་གཉིས་ཀྱིས་མཚོན་དབུས་ལྷོ་བྱང་གི་གནས་རྟེན་ཕལ་ཆེར་མཇལ་ཞིང༌།
ལྷ་ལྡན་དུ་སྣ་ལྔའི་སྟོང་མཆོད་འབྲིང་པ་ཚར་ཁ་ཤས་གཞན་དུ་བརྒྱ་མཆོད་སོགས་དང༌། སྨོན་འདུན་ཅན་གྱི་སྙན་དར་ཡང་ཚང་མར་ཕུལ། དེ་ནས་རྒྱལ་ཟླའི་ཚེས་བཅུ་གཉིས་ལ་གདན་སར་འབྱོར་པ། བྱེད་སྒོ་སྔར་ལམ་གཞིར་བཞག་བགྱིས་གདན་ས་འདིར་ངོས་རང་དུས་ལ་གཙོ་བོ་གཞུང་ས་ཆེན་པོ་ནས་ལོ་ལྟར་ཨར་དོད་བསྩལ་བ་སོགས་ཀྱི་བདག་རྐྱེན་སོགས་ལ་བརྟེན།
ཤིང་ཆ་གཞུང་སྒེར་ནས་ཉོ་སྒྲུབ་ཀྱིས་ད་ཕན་ལ་ས་གནས་ལྷ་ཁང་སུམ་ཅུ་སྐོར་ལ་ཉམས་གསོ་ཟིན་པ།
དེ་ནས་དབུ་རྩེ་རྒྱ་ཕིབས་སོགས་ལ་ཤིང་ཆ་ཚང་མ་ཟངས་ལེབ་བདུན་ངོས་ཕལ་ཆེར་གསར་བརྗེས་ལ་གསེར་ལྗང་ཊམ་རྡོ་བརྒྱ་ཕྲག་ཁ་ཤས་སོང་བ་དང༌། དེ་ཡང་བྱང་གླིང་ཁ་དབང་ལ་དོ་དམ་མཛད་སྐབས་ཉིས་ཐོ་ཁེལ་རྐྱེན་ལ་ཤར་མགྲོན་ཆེ་དེ་ཉིད་ནས།
དེ་རིགས་ཚང་མ་ཉིས་བརྒལ་མཛད་སྐབས་གང་འཚམ་ཉིས་སྐོར་སྒྲུབ་དགོས་བྱུང་བ་དང༌། གོང་སྤང་མདའི་འབུལ་དངུལ་ལ་སྨད་གོས་ཚོན་ཁྲ་ཚོས་མདོག་སྣ་ཚོགས་ཉོ་སྒྲུབ་ཀྱིས་བླ་མ་གོང་མའི་ཐུགས་དམ་མ་འཆམ་མགོན་བྱིན་ཅན་རྣམས་བར་སྐབས་ཉམས་གསོ་མ་བྱུང་བས་ཧ་ཅང་ཧྲུལ་སྐྱོན་ཆེ་བ་ཚང་མ་དང༌།
ཕུར་སྒྲུབ་ཟབ་ཕོད་རྣམས་ཀྱང་རྙིང་ཉམས་ཆེ་བ་སོགས་ཚང་མ་གསར་བཟོ་བགྱིས་ཏེ་རྙིང་པ་རྣམས་ཀྱང་ཟུར་བཞག་བགྱིས་ཡོད་པ་དང༌།
ངོས་རང་སྔོན་ལོ་ན་

སོ་གཞོན་དུས། ཆོས་ལྷོར་རྡོ་རྗེ་གསུམ་གཞུང་སྐྱོར། དབྱར་དགུན་ཆོས་བུས། རིག་བྱ་སོགས་ལ་མང་དུ་ཕྱིན་ཅིང༌། དེ་བཞིན་གོང་བརྗོད་བཞིན་ཕུར་སྒྲུབ་དུས་མདོས་སོགས་ཀྱི་སློབ་དཔོན་གྲངས་མང་བགྱིས་པ་དང།
གཞན་ཡང་། དགེས་རྡོར། རྡོ་རྗེ་ཕུར་པ། འཇིགས་བྱེད་བཅུ་གསུམ་མ། བདེ་མཆོག་ནག་པོ་ལུགས་སོགས་ཀྱི་སྒྲུབ་མཆོད་སློབ་དཔོན་གྲངས་མང་བགྱིས། གཞན་ཡང་སྒྲུབ་མཆོད་གཏོར་བཟློག་དུས་གཏོར་གཏོར་སྤོད་སོགས་ལ་ཚོགས་བསྐྱོད་ནར་མར་བགྱིས་ཤིང།
དེ་སྐབས་སོགས་ལ་ན་ལོ་མཐོ་བ་དང་། ས་གཞུང་རྒྱ་ཆེ་ཁུ་མ་འདུས་ཀྱི་ཁུར་ཆེ་བར་བརྟེན་རྒྱུན་འགྲོ་མ་ཁོམ་ཡང་། ལོ་ལྟར་ཕུར་སྒྲུབ། དུས་མདོས། ལྷ་མཆོད།
རིལ་སྒྲུབ་སོགས་ལ་ངོ་བསྐྱོད་བྱེད་བཞིན་འདི་དང། ངོས་རང་གི་བསམ་གཏན་ཁང་བུར་ལོ་ཐམས་རིག་པ་དང། ཐུགས་སྒྲུབ་བར་ཆད་ཀུན་སེལ་དང། ཕུར་པའི་གནད་ཏིག་སོགས་ཀྱི་སྒྲུབ་མཆོད་ཟླ་གཅིག་ཙམ་རེ་བགྱིས་མུས་དང།
ཟླ་རེར་ཟླ་སྟོད་ཚེས་གསུམ། ཚེས་བཞི། ཚེས་བརྒྱད་རྣམས་ལ་རིམ་བཞིན་གནོད་སྦྱིན་ཡང་ལེ་སེར། རྣམ་སྲས། དམར་པོ་སྐོར་གསུམ་སོགས་ཀྱི་གཏོར་བསྔོ་སོགས་དང། ཚེས་བཅུ་གཅིག་ལ་སློབ་དཔོན་བསོད་ནམས་རྩེ་མོའི་དུས་ཆེན་ནས་རྒྱུད་སྡེ་སྤྱིའི་རྣམ་བཞག་གི་བསྡུས་དོན་ཚུལ་གསུམ་གསལ་རྒྱན་དང།
བཅུ་གཉིས་རྗེ་བཙུན་གྲགས་རྒྱན་གྱི་དུས་ཆེན་ལ་མངོན་རྟོགས་ལྗོན་ཤིང་གི་བསྡུས་དོན་ལྗོན་ཤིང་མཛེས་རྒྱན་བཅས་ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པ་དང།
བཅུ་བཞི་ས་པཎ་དུས་ཆེན་ལ་སྡོམ་གསུམ་རབ་

དབྱེ། ཉེར་གཅིག་ཀུན་མཁྱེན་དུས་ཆེན་ལ་ཁ་སྐོང་བདུད་རྩི་སྙིང་ཐིག་བཅས་པ་ཉེར་གཉིས་འགྲོ་མགོན་ཆོས་རྒྱལ་འཕགས་པའི་དུས་ཆེན་ལ་དེས་མཛད་པའི་རྒྱལ་བུ་མངྒ་ལཾ་ལ་གཏམ་དུ་བྱ་བ་བཀྲ་ཤིས་ཀྱི་ཕྲེང་བ།
ཉེར་གསུམ་བིརྺ་པ་དང་ས་ཆེན་དུས་ཆེན་ཟུང་འབྲེལ་ལ་ལམ་འབྲས་རྡོ་རྗེའི་ཚིག་རྐང་དང་ས་ཆེན་གྱི་ལམ་འབྲས་དོན་བསྡུས་མ། རྗེ་བཙུན་གྱི་ལྟ་ཁྲིད་རྩ་བ། གྲྭ་སྟོན་ཞུས་ལན་རྣམས་ཀྱི་གཞུང་རྣམས་ངག་འདོན་དང།
བླ་མ་སོ་སོའི་སྐུ་བསྟོད་ཚིགས་བཅད་བརྒྱ་ཚར་རེ་དང། རྒྱས་པ་རྣམས་ལན་རེ་ཐོག་མཐའ་དུ་སྐྱབས་སེམས་བསྔོ་སྨོན་གྱིས་བརྒྱན་པ། ཉེར་ལྔ་ལ་ནཱ་རོ་མཁའ་སྤྱོད་མའི་སྒྲུབ་མཆོད། གནམ་གང་ལ་རྩ་རྒྱུད་བརྟག་གཉིས་གཞུང་འདོན་བཅས་ཆག་མེད་བགྱིས་པ་དང་།
གཞུང་རྣམས་ཀྱི་གོ་དོན་ཡང་ཅུང་ཟད་རྟོགས་ཤིང། གཞན་ཡང་བརྒྱུད་འདེབས་དང། བླ་མ་གོང་མའི་སྐུ་བསྟོད་སྒྲོལ་མའི་མཚན་བརྒྱ་སོགས་མཚམས་མཚམས་སུ་འདོན་པ་དང།
ཉིན་རེ་བཞིན། ལམ་དུས་རྒྱས་འབྲིང་། བིར་སྲུང་ལམ་ཟབ། ནཱ་རོ་མཁའ་སྤྱོད་བཅས་དཔལ་ས་སྐྱའི་ཐུགས་དམ་ཆག་མེད་རྣམ་བཞིར་གྲགས་པ་དང། གཞན་ཡང་ཚེ་ལྷ་རྣམ་གསུམ། རྗེ་བཙུན་མ་ཀུ་རུ་ཀུ་ལླེ།
རྡོ་རྗེ་ཕུར་པ། ཚེ་སྒྲུབ་གུར་བདུན་མ། སྲུང་འཁོར་རྡོ་རྗེའི་བྲག་རྫོང་མ། སློབ་དཔོན་གསོལ་འདེབས་འཕགས་པ་འཇིགས་རྟེན་དབང་ཕྱུག་གི་གཟུངས་བརྒྱ་རེ། བྱང་ཆུབ་ལྟུང་བཤགས་གསུམ་དང།
འཇམ་མགོན་མཁྱེན་བརྩེ་རིན་པོ་ཆེས་མཛད་པའི་ཡན་ལག་བདུན་པ་ཚིགས་བཅད་བཞི་བཅུ་ཙམ་སྣང་བ་ངག་འདོན་རིང་ཕྱག་འཚལ།

བཟང་སྤྱོད། བདེ་སྨོན། བྱམས་སྨོན་རིན་བསྐོར་བ་བཅས་ཆག་མེད་བགྱིས་བཞིན་པ་རྣམས་ཀྱི་བྱིན་རླབས་ལྟ་བུ་ཡིན་ནམ། ད་ཕན་ནི་ངོས་རང་ཡང་རིང་དུ་འཚོ་ཞིང་ནད་ན་ཚ་སོགས་མེད་པ་དང། གང་བྱེད་རྣམས་ཀྱང་ལམ་འགྲོ་ཡག་མོ་བྱུང་བ་སོགས་ཀུན་གྱིས་མཐོང་ཆོས་དང།
མདོར་ན་ཐོས་བསམ་སྒོམ་གསུམ་མམ། འཆད་རྩོད་རྩོམ་གསུམ་མམ། མཁས་བཙུན་བཟང་གསུམ་མམ། འཁོར་ལོ་གསུམ་ལ་སོགས་པ་གང་ཟེར་ཡང་ངོས་རང་གི་བྱ་བྱེད་ལམ་ཙམ་དེ་བཞིན་ཡིན་ཅིང་།
གཞན་ཡང་སྔོན་གྱི་དགེ་བཤེས་བཀའ་གདམས་པ་རྣམས་ཀྱི་གསུང་རྒྱུན་དུ། རྐང་རྗེས་དང་ལག་རྗེས་ཀྱི་གྲུབ་རྟགས་མེད། སྐུ་རྗེས་ཀྱི་སྔོ་ལོ་འཕྱར་མ་མྱོང་གསུངས་པ་བཞིན་ཡོད་འདུག་བླ་མ་གོང་མ་རྣམས་ཀྱི་ཞབས་ལ་ཐིའུ་མ་བཏགས་ཤིང་སྔོ་ལོ་མ་ཕྱར་ཙམ་ཞིག་གི་རེ་འདུན་ཡོད་པ་ཚང་མས་ཤེས་ཚོར་བཅས་ཀྱི།
ངོས་རང་ད་ལྟ་རང་ལོ་བཅུ་ཕྲག་དྲུག་དང། ཉག་མ་ཐབས་ཤེས་ཀྱི་གྲངས་ཀྱི་གྲངས་ལྡན་དུ་སླེབས་པ་ཕན་གྱི་བྱུང་ཚུལ་མདོར་བསྡུས་རགས་ཙམ་ཅུང་ཟད་བརྗོད་པ་ཡིན།ངོས་རང་རྣམས་ཀྱི་མཆེད་ཟླ་སྲིང་མོ་རྗེ་བཙུན་པདྨ་འཕྲིན་ལས་ནི་དཔོན་སློབ་བློ་གཏེར་དབང་པོ་སོགས་ཀྱིས་རྗེས་སུ་བཟུང་བས་དབང་ལུང་སོགས་གསན་རྒྱ་དགའ་རབ་ཡོད་ཀྱང།
ད་ལྟ་འཆད་སྤེལ་སོགས་ནི་མི་མཛད་པར་བཏང་སྙོམས་སུ་བཞུགས་པ་འདི་ཉིད་དང། རྗེ་བཙུན་དངོས་གྲུབ་དབང་མོ་བཅས་ངོས་རང་སྐུ་མཆེད་དྲུག་དང།
ངོས་རང་དང་བདག་ཡུམ་འཆི་མེད་ཀུན་དགའ་སྒྲོལ་མའི་གདུང་སྲས་ངག་དབང་ཀུན་དགའ་རིན་ཆེན་བཀྲ་ཤིས་

གྲགས་པ་རྒྱལ་མཚན་དཔལ་བཟང་པོ་དང། གཅུང་པོ་ངག་དབང་ཀུན་དགའ་བསྟན་པའི་རྒྱལ་མཚན་དཔལ་བཟང་པོ་མཆེད་ཟླ་རྗེ་བཙུན་རྣམས་དང། ཞང་རྗེ་བོན་གྲོང་པའི་བདག་མོ་བཅས་ཚང་མ་ད་ལྟ་འཚོ་ཞིང་བསྡད་པ་ངོས་རང་རྣམས་རིགས་རྒྱུད་མང་དུ་འཕེལ་ནས།
གདན་ས་ཆེན་པོ་འདི་ཉིད་ཀྱི་གདུང་བརྒྱུད་རྣམས་འཁོར་བ་མ་སྟོང་བར་དུ་གནས་པར་གྱུར་ཅིག དེ་རྣམས་ཀྱི་སྒྲོལ་མ་ཕོ་བྲང་ངམ། ཕུན་ཚོགས་དཔལ་འབར་བླ་བྲང་གི་གསུང་རབ་བྱོན་ཚུལ་བཤད་ཟིན་ཏོ།
།འདིར་སྨྲས་པ། ཕུན་ཚོགས་འཆི་མེད་ཡིད་དུ་འོང་བའི་ཚལ། །ངོ་མཚར་དཔལ་འབར་བསྟི་གནས་ཉམས་དགའ་བ། །གཡུ་ལོ་བཀོད་པའི་ཞིང་མཚུངས་དཔལ་ཡོན་ཅན། །འདི་ལ་སྒྲོལ་མ་ཕོ་བྲང་གྲགས་མིན་ནམ།
།ཞེས་པའང་བར་སྐབས་ཀྱི་ཚིགས་སུ་བཅད་པའོ། །དེ་རྣམས་ཀྱིས་འཇམ་མགོན་ཨ་མེས་ཞབས་ཀྱིས་མཛད་པའི་དཔལ་ས་སྐྱའི་གདུང་རབས་བྱོན་ཚུལ་ལ། འོད་གསལ་ལྷ་ཡི་གདུང་རབས་བཤད་པ། དྲི་མེད་འཁོན་གྱི་གདུང་རབས་བཤད་པ།
ལྷ་རིགས་འཁོན་ས་སྐྱ་པའི་གདུང་རབས་བཤད་པ། དེ་ལས་གྱེས་པའི་བླ་བྲང་རྣམ་བཞིའི་གདུང་རབས་བཤད་པ། སྐབས་སུ་བབ་པའི་དོན་བཤད་པ་སྟེ་ས་བཅད་ལྔར་མཛད་པའི་ནང་ནས། བཞི་པ་དེ་ལས་གྱེས་པའི་བླ་བྲང་རྣམ་བཞིའི་གདུང་རབས་རྣམས་ལས།
གཞན་གསུམ་གྱི་གདུང་རབས་སྔ་དུས་ནས་རྫོགས་ཤིང་། ཕྱི་མ་དུས་མཆོད་བླ་བྲང་གི་གདུང་རབས་གྲས་རྩེ་གདོང་གདུང་རབས་ཕྱིས་བྱོན་རྣམས་དང།
འདི་

ག་གདན་ས་གོང་གི་གདུང་རབས། སྒར་ཆེན་མཐུ་སྟོབས་དབང་ཕྱུག་ཡན་ཆད། འཇམ་མགོན་ཀུན་བློའི་གདུང་རབས་ཞལ་སྐོང་རིན་ཆེན་འཛད་མེད་བཞིན་དང། དེ་མཚམས་ས་ཆེན་རྡོ་རྗེ་འཆང་ཀུན་དགའ་བློ་གྲོས་ནས་དེང་སང་གི་བར་ཁོ་བོས་སྦྱར་བའི་གདུང་རབས་འདི་ནང་བཞིན།
གོང་ཨ་མེས་ཞབས་ཀྱི་གདུང་རབས་ས་བཅད་བཞིན་བླ་བྲང་རྣམ་བཞིའི་གདུང་རབས་རྣམས་ཀྱི་ནང་ནས། དུས་མཆོད་བླ་བྲང་པའི་གདུང་རབས་ད་ལྟ་བར་བྱོན་པ་དང།
མ་འོངས་པ་ན་འབྱོན་པར་འགྱུར་བའི་ཚུལ་བཅས་ལེགས་པར་བསྟན་ཟིན་ནས། འདིར་སྨྲས་པ། ངོ་མཚར་དུས་སུ་ངོམས་པའི་གདུང་རིགས་རྣམས། །ངོ་མཚར་མཛད་འཕྲིན་དུ་མ་སྟོན་བཞིན་དུ། །ངོ་མཚར་བསྟན་དང་འགྲོ་བའི་དཔལ་གྱུར་པ།
།ངོ་མཚར་ཕུལ་བྱུང་དེ་ལས་གཞན་དུ་ཅི། །ཁྱད་པར་ནོར་བུའི་དབུས་ན་དགོས་འདོད་འབྱུང་། །རྐང་གཉིས་དབུས་ན་དེ་བཞིན་གཤེགས་པ་ལྟར། །ཀུན་གྱི་ནང་ན་རྒྱལ་མཚན་ལྟར་མཛེས་པ། །ས་ཆེན་ཀུན་བློའི་རྣམ་ཐར་བསམ་གྱིན་དད།
།གཞན་ཡང་འགྲོ་མགོན་དབང་གི་མཚན་ཅན་སོགས། །བསམ་བཞིན་རྣམ་འཕྲུལ་བགྲངས་ཡས་སྟོན་མཛད་ནས། །རྒྱལ་བསྟན་རིན་ཆེན་ཕྱོགས་བརྒྱར་སྤེལ་མཛད་པ། །ཀུན་ལ་བདག་ཡིད་དད་པས་ལག་པད་ཟུམ།
།སྙིགས་མའི་དུས་འདིར་རྒྱལ་བསྟན་འཛིན་པ་དཀོན། །དཀོན་མཆོག་དབུ་འཕང་སྨོད་པའི་གང་ཟག་མང། །མང་པོར་བདུད་ཀྱི་མདའ་ལྔས་སྙིང་ལ་བསྣུན། །བསྣུན་པ་ཕལ་ཆེར་ཟོག་པོའི་རྫུན་གྱིས་བསླུས།
།དྲང་པོའི་ཟོལ་གྱིས་གནས་རྣམས་ཡིད་ཕམ་ཕམ། །

ཟོག་རྫུན་མགོ་བོ་སྐོར་མཁན་ལམ་འགྲོ་འགྲོ། །སྒྲིན་པོ་སྤྱང་གྲུང་ཅན་རྣམས་བདེ་ཁྱུག་ཁྱུག །སྙིགས་མའི་རང་མདངས་ཉིན་བཞིན་ཇེ་གསལ་གསལ། །ཞེས་ཀྱང་སྨྲས་སོ། །

བཞི་པ། སྐབས་སུ་བབ་པའི་དོན་བཤད་པ།དེ་ནས་རྩ་བའི་ས་བཅད་ལྔ་པ་སྐབས་སུ་བབ་པའི་དོན་བཤད་པ་ནི། གདན་ས་འདི་ཉིད་ཀྱི་ཁུར་འཛིན་མཛད་པོ་གདན་རབས་བཤད་པ་འདི་ལ་ཡང་མདོར་བསྟན་དང་རྒྱས་བཤད་གཉིས་མཛད་པ་ལས།
གདན་ས་འདི་ཉིད་ཐོག་མར་འདེབས་མཛད་འཁོན་དཀོན་མཆོག་རྒྱལ་པོ་ནས། འཇམ་མགོན་ཨ་མེས་ཞབས་ཀྱི་གཅེན་པོ་སྐུ་འབྲིང་ཀུན་དགའ་དབང་རྒྱལ་ཡན་ནི་གདུང་རབས་ཆེན་མོར་གསལ་ཞིང་། དེ་མན་གྱི་ཞལ་སྐོང་རྣམས་ས་ཆེན་ཀུན་བློས་མཛད་པའི་གདུང་རབས་རྣམ་ཐར་ཞལ་སྐོང་གི་ཞབས་ནས་ཅུང་ཟད་མཛད་པའི་འཕྲོར་ལུས་པ་ལྟ་བུས་མི་གསལ་བ།
དེའི་ཚུལ་རྣམས་བརྗོད་པ་ལ་ཚིགས་བཅད་ཀྱི་སྒོ་ནས་མདོར་བསྟན་པ་དང།
དེའི་དོན་རྒྱས་པར་བཤད་པ་གཉིས་ལས། དང་པོ་ནི། འཇམ་མགོན་ཨ་མེས་ཞབས་དང་བསོད་ནམས་དབང་། །ཀུན་དགའ་བཀྲ་ཤིས་བསོད་ནམས་རིན་ཆེན་དང་། །ས་ཆེན་ཀུན་བློ་འགྲོ་མགོན་དབང་གི་མཚན། །ཡབ་རྗེ་པད་འདུལ་རྡོ་རྗེ་རིན་ཆེན་དང།
།ཐེག་ཆེན་དབང་སྡུད་ཀུན་དགའ་བསོད་ནམས་དང་། །ཀུན་སྙིང་འཇམ་དབང་ཀརྨའི་མིང་ཅན་པ། །ཞེས་པའོ། །གཉིས་པ་དེའི་དོན་རྒྱས་པར་བཤད་པ་ནི། འཇམ་མགོན་ཨ་མེས་ཞབས་

ཀྱི་རབ་བྱུང་བཅུ་པའི་ལྕགས་སྤྲེལ་ལོར་གདན་ས་མཛད་ནས་ལོ་བཅུ་སོང་བ། རབ་བྱུང་བཅུ་གཅིག་པའི་ས་སྦྲུལ་ལོར་གདུང་རབས་ཆེན་མོ་འདི་ཉིད་གསར་རྩོམ་གནང་བ་དང། དེ་འཕྲོས་ས་ཕག་མགོ་ཟླའི་ཚེས་བཅུ་བར་ལོ་གྲངས་སུམ་ཅུ་ཐམ་པ་གདན་ས་མཛད་ཅིང་།
དེ་ནས་ས་ཕག་ལོར་འཇམ་དབྱངས་བསོད་ནམས་དབང་ཕྱུག་དགུང་གྲངས་ཉེར་གཉིས་སུ་ཕེབས་པ་ས་ཕག་མགོ་ཟླ་ནས་བཟུང་དགུང་གྲངས་ཞེ་བརྒྱད་པ། ཤིང་གླང་ཟླ་བ་བརྒྱད་པའི་ཉེར་ལྔ་བར་ལོ་གྲངས་ཉེར་བདུན་གདན་ས་མཛད།
དེ་ནས་སྔགས་འཆང་ཀུན་དགའ་བཀྲ་ཤིས་དགུང་གྲངས་སོ་གཉིས་པ་རབ་བྱུང་བཅུ་གཉིས་པ་ཤར་མཚམས། ཤིང་གླང་ཟླ་བ་བརྒྱད་པའི་ཉེར་ལྔ་ནས་ལྕགས་ཡོས་གྲོ་བཞིན་ཟླ་བའི་ཚེས་བཅུ་དགུ་བར་ལོ་ཉེར་བདུན་གདན་ས་མཛད།
དེ་སྲས་ཡབ་རྗེ་བསོད་ནམས་རིན་ཆེན་དགུང་གྲངས་བདུན་དུ་ཕེབས་པ་ལྕགས་ཡོས་གྲོ་བཞིན་བཅུ་དགུ་ནས་དགུང་གྲངས་སོ་བདུན་པ་ས་བྱ་སྣྲོན་ཟླ་ཉེར་བརྒྱད་པར་ལོ་སུམ་ཅུ་གདན་ས་མཛད།
ས་ཆེན་རྡོོ་རྗེ་འཆང་ཀུན་དགའ་བློ་གྲོས་དགུང་གྲངས་བཅུ་གསུམ་དུ་ཕེབས་པ་ས་བྱ་ཆུ་ཟླའི་ཚེས་ཉེར་བརྒྱད་ནས་རབ་བྱུང་བཅུ་གསུམ་པའི་ཆུ་ཡོས་སྣྲོན་ཟླའི་ཚེས་གཉིས་བར་གདན་ས་མཛད་ནས་བསྟན་པ་དར་རྒྱས་སུ་སྤེལ།
དེ་སྲས་འགྲོ་མགོན་དཔལ་ལྡན་ཆོས་སྐྱོང་གིས་གོང་འཕྲོས་ཆུ་ཡོས་ས་ཟླ་ནས་མེ་སྟག་རྒྱལ་ཟླ་བར་ལོ་ཉེར་གཉིས་གདན་ས་མཛད། མེ་སྟག་ནས་རབ་བྱུང་བཅུ་བཞི་པའི་ཆུ་སྟག་རྒྱལ་ཟླའི་བར།
ཡབ་རྗེ་པདྨ་བདུད་འདུལ་དབང་ཕྱུག་གིས་ཁྲི་ཐོག་ལོ་སོ་བདུན་

མཛད། ཆུ་ཡོས་རྒྱལ་ཟླ་ནས་དེ་སྲས་རྡོ་རྗེ་རིན་ཆེན་གྱིས་ཁྲི་ཐོག་ལོ་གསུམ་མཛད། མེ་རྟ་རྒྱལ་ཟླ་ནས་ཤིང་གླང་ཟླ་བ་བཅུ་པའི་བར་ལོ་གྲངས་ཉི་ཤུ་ཐམ་པ་ཐེག་ཆེན་བཀྲ་ཤིས་རིན་ཆེན་གྱིས་བདག་ཁྲི་མཛད།
མེ་སྟག་རྒྱལ་ཟླ་ནས་རབ་བྱུང་བཅོ་ལྔ་པའི་ཆུ་རྟ་ཟླ་བ་བཞི་པའི་བར་ལོ་བཅུ་བདུན་བདག་ཁྲི་ཀུན་དགའ་བསོད་ནམས་ཀྱིས་མཛད་པས་མཇུག་ལོ་གཅིག་ཅུང་མེད། ཆུ་ལུག་རྒྱལ་ཟླ་ནས་ས་ཕག་ཟླ་བ་བཅུ་གཅིག་པའི་བར་ལོ་གྲངས་བཅུ་བདུན་བདག་ཁྲི་ཡབ་རྗེ་རྡོ་རྗེ་འཆང་ཀུན་དགའ་སྙིང་པོས་མཛད་པས་མཇུག་ལོ་གཅིག་ཅུང་མ་ཚང་།
ལྕགས་གླང་རྒྱལ་ཟླ་ནས་ཤིང་ཡོས་ཟླ་བ་བཅུ་པའི་བར་ལོ་གྲངས་བཅོ་ལྔ་བདག་ཁྲི་འཇམ་དབང་ནས་མཛད།
དེ་ནས་དགོངས་ཞུ་མཛད་ནས་ཤིང་ཡོས་རྒྱལ་ཟླ་ནས། ད་ལྟ་རབ་བྱུང་བཅུ་དྲུག་པའི་ཆུ་སྤྲེལ་སྣྲོན་ཟླ་ཕྱི་མའི་ཚེས་གཅིག་འདི་ཡན་ལ་ངོས་རང་ནས་ས་བསྟན་འཁུར་འཛིན་བགྱིས་ནས་ལོ་གྲངས་བཅུ་བདུན་དང།
ཤིང་ཡོས་འགོ་ཟླ་ནས་བརྩིས་ན་ལོ་གྲངས་བཅོ་བརྒྱད་མ་སོང་ཙམ་དུ་སླེབས་པ་བཅས་ཀྱི་ས་བཅད་ལྔ་པ་སྐབས་ཀྱི་དོན་གདན་ས་ཆེན་པོའི་འདི་ཉིད་དུ་ད་ཕན་གདན་རབས་ཇི་ལྟར་བྱུང་ཚུལ་གྱི་ཞལ་སྐོང་བཤད་ཟིན་ཏོ།
།ཡང་སྨྲས་པ། ཕུན་ཚོགས་རིགས་གསུམ་མགོན་པོའི་རྣམ་སྤྲུལ་པ། །ཕུན་ཚོགས་མཚན་གསུམ་གདུང་རིགས་ངོ་མཚར་ཅན། །ཕུན་ཚོགས་གདན་རབས་ཇི་ལྟར་བྱུང་བའི་ཚུལ། །ཕུན་ཚོགས་གང་གིས་སྨྲ་དེ་ས་གསུམ་རྒྱལ།
།ཞེས་ཀྱང་སྨྲས་སོ། །དེ་རྣམས་ཀྱི་དཔལ་ས་སྐྱའི་གདུང་རབས་རིན་པོ་ཆེ་བྱོན་ཚུལ་རིན་ཆེན་

བང་མཛོད་དགོས་འདོད་ཀུན་འབྱུང་ཞེས་བྱ་བ་སྐུ་ཕྲེང་དུ་མར། འཕགས་བོད་ཀྱི་མཁས་གྲུབ་དུ་མར་བསམ་བཞིན་དུ་སྐྱེ་བ་བཞེས་ཏེ། རྒྱལ་བའི་བསྟན་པ་རིན་པོ་ཆེ་ཆེས་ཆེར་གསལ་བར་མཛད་ཅིང། སྐུ་ཚེ་འདི་ཉིད་དུའང་ཤེས་བྱ་རིག་པའི་གནས་ལྔ་སོགས་ལ་བློ་གྲོས་ཀྱི་འཇུག་པ་ཆེས་མཐོ་བས་རྒྱལ་གསུང་མདོ་རྒྱུད་རབ་འབྱམས་རང་དབང་དུ་འགྲེལ་ནུས་པ།
དཔལ་ས་སྐྱ་པ་ཆེན་པོ་འཇམ་མགོན་ཨ་མེས་ཞབས་ངག་དབང་ཀུན་དགའ་བསོད་ནམས་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་མཛད་པ།
དེའི་ཞལ་སྐོང་ཕྱིས་བྱོན་རྩེ་གདོང་གདུང་བརྒྱུད་དང། གཅུང་པོ་མཐུ་སྟོབས་དབང་ཕྱུག་ཡན་གྱི་གདན་ས་ཆེན་པོ་འདི་ཉིད་ཀྱི་གདུང་རབས་རྣམ་ཐར་ལོ་རྒྱུས་ངོ་མཚར་རིན་ཆེན་འཛད་མེད་སྲིད་ཞིའི་ཡོན་ཏན་ལྷུན་གྲུབ་ཅེས་བྱ་བ།
སྐྱེ་རབས་གོང་མ་རྣམས་སུ་རྒྱ་བོད་རྡོ་རྗེ་འཛིན་པའི་གཙུག་རྒྱན་དུ་མར་འཁྲུངས་པས། མཁྱེན་བརྩེ་ནུས་གསུམ་སོགས་ཀྱི་ཡོན་ཏན་གཞལ་དུ་མེད་པ་ལ་དབང་འབྱོར་བ།
དཔལ་ས་སྐྱ་པ་ཆེན་པོ་འཇམ་མགོན་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་མཛད་པ་བཅས་ཀྱི་ཞལ་སྐོང་གདུང་རབས་རིན་ཆེན་ཀུན་འཕེལ་སྲིད་ཞིའི་དཔལ་འབྱོར་ལྷུན་གྲུབ་ཞེས་བྱ་བ་ཡོངས་སུ་རྫོགས་པར་བསྟན་ཟིན་ཏོ།
།

ལྔ་པ། མཇུག་བསྔོ་བའི་ཚིགས་བཅད་དང་མཛད་བྱང།ཕུལ་བྱུང་རྒྱ་མཚོའི་གོས་ཅན་རྒྱ་མཚོའི་མཐའ་ཀླས་ས་ཆེན་འདི་ན་ཆེས་མཐོ་བ། །ཕུལ་བྱུང་རི་བོ་མཆོག་རབ་རི་བདུན་རོལ་མཚོ་གླིང་བཞིར་ཉི་ཟླའི་འོད་སྣང་བཞིན།
།ཕུལ་བྱུང་འཛམ་གླིང་བྱང་ཕྱོགས་འཛམ་གླིང་མཁས་གྲུབ་ཡོངས་ཀྱིས་ཆེས་ཆེར་རབ་བསྔགས་པའི། །ཕུལ་བྱུང་མཚན་མཆོག་གསུམ་ལྡན་མཚན་བཟང་ཇི་སྙེད་བྱོན་རྣམས་སྤྱི་བོས་གུས་པས་འདུད། །དེ་ལྟའི་དཔལ་ཡོན་རྣམས་ལ་དབང་བསྒྱུར་བའི།
།མཚུངས་བྲལ་ས་སྐྱའི་རྗེ་བཙུན་མཆོག་རྣམས་དང་། །སྔགས་འཆང་ཡབ་སྲས་ཨ་མེས་ཞབས་ལ་སོགས། །ས་ཆེན་ཀུན་བློ་ཡབ་སྲས་ཕྱག་གི་གནས། །རྗེས་འབྲང་བསྟན་འཛིན་ངོར་རྫོང་གོང་དཀར་བ།
།

གཡག་རོང་གོ་ཤཀ་གསུམ་གཞོན་བླ་མ་སོགས། །མཚུངས་མེད་འགྲན་བྲལ་མཁས་དང་གྲུབ་པའི་ཚོགས། །ཇི་སྙེད་བྱོན་ལ་ཕྱག་གིས་བ་གམ་བརྩེགས། །ཀུན་བཟང་མཆོད་སྤྲིན་ལྟ་བུས་རབ་མཆོད་ཅིང་། །སྐྱེ་འཕགས་དགེ་བ་ཀུན་ལ་རྗེས་ཡི་རང།
།ཆོས་ཀྱི་འཁོར་ལོ་སྐོར་བཞིན་རྟག་བཞུགས་གསོལ། །ནོངས་ཀུན་མཁའ་མཉམ་སྡིག་དང་ལྷན་ཅིག་བཤགས། །འདི་ལྟར་བགྱིས་པའི་ལེགས་བྱས་རྣམ་དཀར་ཚོགས། །ཇི་སྙེད་མཆིས་རྣམས་འཁོར་གསུམ་ཡོངས་དག་པས།
།མཁའ་མཉམ་འགྲོ་ཀུན་དགེ་དང་ལྷན་ཅིག་པར། །བསྟན་འགྲོར་ཕན་དང་བདེ་བའི་རྒྱུ་རུ་བསྔོ། །རྒྱལ་བ་ཉི་མའི་གཉེན་གྱི་བསྟན་པ་མཆོག །སྤྱི་དང་འཇམ་དབྱངས་བདུན་བརྒྱུད་བཞེད་སྲོལ་ཀུན།
།མི་ཉམས་རབ་ཏུ་ཡུན་རིང་གནས་པ་དང་། །ཕྱོགས་བརྒྱར་དར་ཞིང་རྒྱས་པའི་རྒྱུར་གྱུར་ཅིག །མཚུངས་མེད་བསྟན་པ་འཛིན་པའི་སྐྱེས་ཆེན་རྣམས། །བསྐལ་བརྒྱར་ཞབས་བརྟན་མཛད་པ་འཕྲིན་ལས་རྣམས། །

ཐུགས་ཀྱི་དགོངས་པ་ཇི་བཞིན་ལྷུན་གྲུབ་སྟེ། །འགྲོ་བ་ཀུན་གྱི་དཔལ་དུ་འགྱུར་བར་ཤོག །ཡངས་པའི་རྒྱལ་ཁམས་ཀུན་ཏུ་ལོ་ཕྱུགས་འཕེལ། །ནད་མུག་འཁྲུག་རྩོད་མིང་ཡང་མི་གྲགས་ཤིང་། །ཆོས་ལྡན་རྒྱལ་པོའི་བཞེད་སྲོལ་རྨ་མེད་པས།
།འགྲོ་ཀུན་བདེ་སྐྱིད་དཔལ་ལ་སྤྱོད་པར་ཤོག །བདག་ཀྱང་ཡུན་རིང་ཚེ་དང་ལྡན་གྱུར་ཏེ། །ཆོས་མཐུན་དཔལ་དང་འབྱོར་པས་ཡོངས་འཚོ་ཞིིང། །ལུང་རྟོགས་ཡོན་ཏན་ཡར་ངོའི་ཟླ་བ་བཞིན།
།འཕེལ་ཞིང་རྒྱས་ཏེ་བསམ་དོན་ཀུན་འགྲུབ་ཤོག །ནམ་ཞིག་འདིར་གནས་སྣང་བ་ནུབ་པའི་ཚེ། །སྡུག་བསྔལ་འཚོ་བ་མཐའ་དག་ཡོངས་སྤངས་ནས། །བདེ་བ་ཅན་གྱི་དཀྱིལ་འཁོར་ཉམས་དགའ་དེར། །ཐོགས་མེད་སྐད་ཅིག་ཡུད་ཀྱིས་བགྲོད་པར་ཤོག
།མདོར་ན་མཆོག་གསུམ་བླ་མའི་བྱིན་རླབས་དང་། །ཡི་དམ་ཆོས་སྲུང་ནོར་ལྷའི་མཐུ་རྩལ་དང་། །རྒྱུ་འབྲས་བསླུ་བ་མེད་པའི་བདེན་སྟོབས་ཀྱིས། །

སྨོན་ལམ་ཇི་ལྟར་བཏབ་པ་འགྲུབ་གྱུར་ཅིག །བླ་མའི་བཀྲ་ཤིས་ཕྱོགས་ཀུན་བྱིན་རླབས་སྣང་བ་ཐིབས་སེ་ཐིབ། །ཡི་དམ་བཀྲ་ཤིས་ཕྱོགས་ཀུན་གྲུབ་གཉིས་ཟིལ་ཚར་ཐུལ་ལེ་བ། །ཆོས་སྲུང་བཀྲ་ཤིས་ཕྱོགས་ཀུན་བསྐལ་པའི་མེ་འོད་ལྷམ་མེ་བ།
།མཆོག་གསུམ་བཀྲ་ཤིས་ཕྱོགས་ཀུན་ཕུན་ཚོགས་ཀུན་ཏུ་ཤིས་གྱུར་ཅིག །ཅེས་པ་འདིའང་འཁོན་རིགས་ཐེག་པ་མཆོག་གི་རྣལ་འབྱོར་པ་ས་སྐྱའི་ཁྲི་ཐོག་སོ་བཞི་པ། ངག་དབང་དྲག་ཤུལ་འཕྲིན་ལས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོར་འབོད་པ་གདུང་རིགས་ངག་དབང་ཀུན་དགའ་རིན་ཆེན་དང་།
ངག་དབང་ཀུན་དགའ་བསྟན་པའི་རྒྱལ་མཚན་ནས་འདི་བཞིན་དགོས་ཚུལ་ཡུན་རིང་པོའི་དུས་ནས་བསྐུལ་མ་གནང་བ་དང་གཞུང་གནས་སྐུ་དྲག་འགའ་ནས་ཀྱང་འདི་ལ་ཞལ་སྐོང་ཞིག་ངེས་པར་དགོས་ཚུལ་གསུངས་པ་བཞིན།
གདན་ས་འདི་ཉིད་འཁོན་སྟོན་དཀོན་མཆོག་རྒྱལ་པོ་རྒྱལ་བསྟན་ལྔ་བརྒྱ་པ་ཕྲག་བཅུར་གནས་པ།
ལུང་དུས་ལྔ་བརྒྱ་པ་ཕྲག་བདུན་པ། མངོན་པའི་དུས་ནས་ལོ་ཉིས་བརྒྱ་དང་བདུན་ལོན་པ། བོད་

དུ་དུས་འཁོར་དར་བ་དང་དུས་མཉམ་རབ་བྱུང་མེ་ཡོས་སོགས་དྲུག་ཅུ་སྐོར་བརྩིས་པའི་རབ་བྱུང་དང་པོའི་ཆུ་གླང་ལོ། དཔལ་ལྡན་ས་སྐྱའི་ཐོག་མ་སྒོ་རུམ་གཟིམ་སྤྱི་དཀར་པོ་བཏབ་པ་ནས། ལོ་གྲངས་བརྒྱད་བརྒྱ་དང་ལྔ་བཅུ་དགུ་ལོན་ཞིང་རབ་བྱུང་བཞི་པའི་ས་འབྲུག་ལོ།
།སྤྲུལ་པའི་གྷ་ནྷོ་ལ་ལྷ་ཆེན་བཏབ་ནས་ལོ་གྲངས་བདུན་བརྒྱ་དང་ཉེར་བདུན་སོང་ཞིང། སླར་ཡང་སྔགས་འཆང་ངག་དབང་ཀུན་དགའ་རིན་ཆེན་གྱིས་རབ་བྱུང་དགུ་པའི་ནང་ས་བསྟན་མེ་རོ་རྨང་ནས་གསོལ་བར་མཛད་ནས་ལོ་གྲངས་བཞིི་བརྒྱ་དང་གསུམ་སོང་།
དེང་སྐབས་བསྟན་པ་ལུང་གི་དུས་མངོན་པ་མདོ་སྡེ་སྤྱོད་པའི་དུས་རྣམས་སོང་ནས་འདུལ་བའི་དུས་ནས་ཀྱང་ལོ་དྲུག་ཅུ་རེ་ལྔ་སོང་ཟིན་ནས།
རེ་དྲུག་པའི་སྟེང་དུ་སོན་པ། རབ་ལོ་བཅུ་དྲུག་པའི་ནང་ཚན། རྒྱ་གར་ལེགས་སྦྱར་གྱི་སྐད་དུ་ཨངྐི་ར་ཞེས་བྱ་ཞིང། སྟོད་འགྲེལ་བོད་ཀྱི་སྐད་དུ་གོང་བཞིན་དང།
རྒྱ་ནག་པ་རྣམས་ཞིན་ཤིང་ཞེས་འབོད་ཅིང་ནག་རྩིས་པ་རྣམས་དབང་ཐང་དང་བསྟུན་པ་ཆུ་ཕོ་སྤྲེའུའི་ལོ་ཧོར་ཟླ་ལྔ་པ་ཕྱི་མའི་ཚེས་གཅིག་ཉིན་རེས་གཟའ་ཟླ་བ་དང། རྒྱུ་སྐར་ལག་འཕྲད་པའི་བདུད་རྩིའི་སྦྱོར་བ།
ཉིན་སྟག་རྟེན་འབྲེལ་ཚོར་བ་སྤར་ཁ་ཁམ། སྨེ་བ་གཅིག་དཀར་དབྱངས་ལ་གསལ་བྱེད། འདོད་ཡོན་གཟུགས། དུས་ཚོད་བདུད་རྩ་ཐུན་མཚམས་ཉི་ཤར་སྔ་ཆར། ས་ཚོགས་ཀྱི་དར་པོ་ཆེ་གསེར་ཟངས་ཀྱི་རྒྱལ་མཚན་བཅས་ཉམས་གསོ་གསར་བཞེངས་ལྟ་བུར་ཞུས་པའི་རབ་གནས་རྒྱལ་མཚན་འཛུགས་ཆོག་སོགས་ཞལ་བྲོའི་དགའ་སྟོན་ཕུན་སུམ་ཚོགས་པའི་ཉིན་

གཞི་ཐོག་ཕོ་བྲང་གི་ཡང་སྟེང་། འཇམ་མགོན་ཨ་མེས་ཞབས་ཀྱི་གཟིམ་ཆུང་། འཆི་མེད་རྡོ་རྗེའི་ཕོ་བྲང་ཨེ་ཝཾ་བྱང་ཆུབ་འབྱུང་བའི་གནས་སུ། ལེགས་པར་གྲུབ་པར་བགྱིས་པ་འདི་ལ་གོང་མ་རྣམས་ཀྱི་རྣམ་ཐར་སོ་སོར་གསལ་བ་དང།
དེང་དུས་རྣམས་རང་བློར་ངེས་པ་དང་། དུས་མཚུངས་ལོ་རྒྱུས་ཚང་མ་བརྗོད་པ་སོགས་སྒྲོ་སྐུར་མེད་པ་སྦྱར་བ་འདི་ལ་ནོངས་པའི་རིགས་མེད་སྙམ་ཡང། གལ་ཏེ་ཇི་བཞིན་མ་རྟོགས་པ་དང་ལོག་པར་རྟོག་པ་སོགས་ཀྱི་ཉེས་སྐྱོན་སྲིད་ན་མཆོག་གསུམ་དམ་ཅན་རྒྱ་མཚོའི་སྤྱན་སྔར་མཁའ་མཉམ་འགྲོ་ཀུན་སྡིག་དང་ལྷན་ཅིག་བཤགས་ཤིང།
དགེ་བས་རྒྱལ་བསྟན་སྤྱི་དང་བྱེ་བྲག་ས་བསྟན་དར་ཞིང་འཁྲུལ་བྲལ་གདུང་རབས་རིན་པོ་ཆེ་འཁོར་བ་མ་སྟོངས་བར་དེ་སྲིད་དུ་རྒྱུན་མི་འཆད་པར་བྱོན་ཏེ།
ཕྱོགས་ཐམས་ཅད་དུ་བཱི་ཛ་ཡནྟུ། ཡི་གེ་པ་ནི་བཀའ་རབ་འབྱམས་སྨྲ་བ་གྲགས་པ་རྣམ་རྒྱལ་ལོ། །འདི་སྦྱར་དགེ་བས་བདག་ཅག་དཔོན་སློབ་རྣམས།
།ཚེ་མཐར་ཕྱིན་ཅིང་བསམ་དོན་ཀུན་འགྲུབ་ནས། །འཇམ་དབྱངས་བདུན་བརྒྱུད་ཆོས་སྲིད་ཕུན་སུམ་ཚོགས། །རབ་ཏུ་རྒྱས་ཤིང་ཡུན་དུ་གནས་གྱུར་ཅིག །སིངྷི་རནྟུ། ཤུ་བྷ་བནྟུ། སརྦ་ཛ།
ག་ཏམ། ཞལ་གྲོལ།། །།

